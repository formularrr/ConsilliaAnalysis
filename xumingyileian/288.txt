卷三十一・外科  乳痈乳岩
       薛立斋治一妇人，因怒两乳肿，兼头痛寒热，此肝经气郁症也。用人参败毒散二剂，表症已退。用小柴胡加芎、归、枳壳、桔梗，四剂而愈。
一妇人因怒，左乳作痛，胸膈不利，此属肝脾气滞。以方脉流气饮加木香、青皮，四剂而安。
一妇人久郁，左乳内结核如杏，三月不消，心脉涩，脾脉大，按之无力，此肝脾气血亏损。以八珍加贝母、远志、香附、柴胡、青皮、桔梗，五十余剂而消。
一妇人乳内结核年余，晡热少食，此血气不足，欲用益气养荣汤，彼反服行气之剂，溃出清脓而殁。又一妇乳内结核如栗，亦服前药，大如覆碗，坚硬如石，出血水而殁。又郭氏外家，乃放出宫人，乳内结一核如栗，亦以前汤，彼不信，乃服疮科流气饮及败毒散，三年后大如覆碗，坚硬如石，出水不溃，亦殁。大抵郁闷则脾气阻，肝气逆，则成隐核，不痛不痒，人多忽之，最难治疗。若一有此，宜戒七情，远浓味，解郁结，更以养气血之药治之，庶可保全，否则不救。亦有一二载，或五六载方溃下陷者，皆曰乳岩，以其形岩凸似岩穴也，最毒，慎之，可保十中一二也。
一妇人乳肿而不作脓，以益气养荣汤加香附、青皮，数剂而脓成。针之，旬日而愈。
一妇人右乳肿，发热，怠惰嗜卧，无气以动，至夜热亦甚，以补中益气汤兼逍遥，治之而痊。
一男子左乳肿硬，痛甚，以仙方活命饮，二剂而止。更以十宣散加青皮，四剂脓成，针之而愈。若脓成未破，疮头有薄皮剥起者，用代针之剂，点起皮处，以膏药覆之，脓亦自出，不若及时针之，不致大溃。如出不利，更 搜脓化毒之药。若脓血未尽，辄用生肌之剂，反助邪气，纵早合，必再发，不可不慎也。
一男子年逾五十，忧子不成立，左乳肿痛，左胁胀肿，肝脉弦数而涩。先以龙荟丸二服，诸症皆退。又以小柴胡对四物，加青皮、贝母、远志，数剂而脓成。欲针之，仍以养气血解郁结。彼不从，乃杂用流气败毒之剂，致便秘，发热作渴。复请治，谓脓成不溃，阳气虚不能鼓舞也；便秘发热，阴血竭不能濡润也。辞不治，果死。
一男子因怒，左乳肿痛，肝脉弦数，以复元通气散，二服少愈。以小柴胡汤加青皮、芎、归，数剂而消。复元通气散∶木香、茴香、青皮、甲片、陈皮、白芷、甘草、漏卢、贝母，各等分。每服三钱，温酒调下。
孙文垣侄妇，素有痰涎，胸膈痞胀，近因乳肿大，发寒热，欲成痈，以加味神效栝蒌散，二帖寒热退而肿不消。用贝母、白芷为臣，栝蒌为君，赤芍、当归、连翘为佐，青皮、甘草、柴胡为使，痛稍减，肿仍不消。脉之近数，知已成脓，与内托十宣散加银花、地丁，二帖而脓溃。因脚上生疮，且有浮气，前方去地丁、银花，加苡仁、苍耳子，调理全安。
薛立斋治王汝道室，年逾三十，每怒后乳内作痛，或肿，此肝火所致。用小柴胡合四物，加青皮、桔梗、香附、枳壳而愈。彼欲绝去病根，自服流气饮，遂致朝寒暮热，益加肿毒，此气血被损而然。与八珍三十余剂，喜其年壮，元气易复，愈。
一妇人乳内肿一块，如鸡子大，劳则作痛，久而不消，服托里药不应，此乳劳症也，属肝经血少所致。先与神效栝蒌散四剂，更隔蒜灸之，肿稍退。再与八珍汤，倍加香附、夏枯草、地丁，仍间服前散，月余而消。亦有乳疽一症，其状肿硬木闷，虽破而不溃，肿亦不消，尤当急服此散，及隔蒜灸之。此症气血为七情所伤，亦劳症也，宜戒恼怒，节饮食，慎起居，否则不治。
一妇人患乳痈，气血颇实，但疮口不合，百治不应。与神效栝蒌散，四剂少可。更与数剂，及豆豉饼灸之而愈。一妇人患此未溃，亦与前药，三剂而消。陈良甫曰∶妇人乳劳，便服此药，可杜绝病根。毒已成，能化脓为水；未成者，则从大小便散之。
一人抱病小愈，左乳复生痈，继又胸膈间结核，其坚如石，荏苒半载，百药不能施。已而牵掣于肩，痛特甚。祷于张王祠，梦神语曰∶但用生姜自然汁制香附服之可也。比觉，简本草视之，二物治症相符。访医者张禄，亦云有理。香附去毛，姜汁浸一宿，为末，二钱，米饮调。才数服，疮脓流出，肿硬渐消而愈。（《槎庵小乘》）
朱丹溪治一妇人，年六十，浓味郁气，而形实多妒，夏无汗而性急，忽左乳结一小核，大如棋子，不痛，自觉神思不佳，不知食味。经半月，以人参汤调青皮、甘草末，入生姜汁，细细呷，一日夜五六次，至五七日消矣。此及乳岩之始，不早治，隐至五年十年已后发，不痛不痒，必于乳下溃一窍，如岩穴出脓。又或五七年十年，虽饮如故，食如故，洞见五内，乃死。惟不得于夫者有之，妇人以夫为天，失于所天，乃能生此。谓之岩者，以其如穴之HT 岈空洞，而外无所见，故名曰岩。患此者，必经久淹延。惟此妇治之早，消患于未形，余者皆死，凡十余人。又治一初嫁之妇，只以青皮、甘草与之，安。
一孺人但经将行而乳肿，先两日，发口干而不渴，食少减，脉左弦带数，右却平。治用四物汤加陈皮、白术、茯苓，带热下与点丸三十粒。
义二孺人，平时乳内有结核，不痛，忽乳边又有一肿核，颇觉有些痛。黄芩、川芎、木通、陈皮各四钱，人参二钱，白芍一钱，大腹皮三钱，炙甘草、生甘草各一钱，当归头一钱，分二帖煎服。
黄孺人乳肿痛，青皮、石膏、连翘、角刺、黄药子、当归头、木通各一钱，生甘草三分，入好酒些少，同煎饮，又别药洗肿处。
李东垣治一妇人，乳间出黑头疮，疮顶陷下，作黑眼子。其脉弦洪，按之细小。升麻、连翘、葛根各一钱半，肉桂三分，黄芩、归身、甘草炙各一钱，牛蒡五分，黄柏二钱，水煎至一盏，二服愈。
立斋治一妇人，患乳痈，寒热头痛，与荆防败毒散一剂，更与蒲公英一握，捣烂，入酒二三盏，再捣取汁热服，渣热涂患处而消。丹溪云∶此草散热毒，消肿核，又散滞气，解金石毒之圣药。
陈良甫云∶开庆间淦川嘉林曾都运恭人，年已五十，而病奶痈，后果不起。又癸亥年，仆处五羊赵经略夫人，年七十一岁，隔一二年，前左乳房上有一块，如鹅卵大，今忽然作楚，召予议药。仆云∶据孙真人云，妇人年五十以上，乳房不宜见痈，见则不可以治矣，幸而未破，恐是气瘤。漫以五香连翘汤去大黄煎服，服后稍减则已。过六七年后，每遇再肿胀时，再合服，必消减矣。
立斋曰∶一妇人乳内结核，年余不消，口干倦怠，脉涩少食，此肝脾二经血气亏损之症，宜培养为主。乃用草药数帖，遂不救。
缪仲淳治顾文学又善内人，患左乳岩，用夏枯草、蒲公英为君，银花、漏芦为臣，贝母、桑叶、甘菊、雄鼠粪、连翘、白芷、紫花地丁、山茨菰、炙草、栝蒌、茜根、陈皮、乳香、没药为佐使，另用夏枯草煎浓汁丸之，服斤许而消。三年后，右乳复患，用旧存余药服之亦消。后以方治数人俱效。（《广笔记》）
马铭鞠治沈氏妇，患乳 ，溃烂经年，不见脏腑者一膜耳。用鼠粪土、楝树子、（经霜者佳，川楝不用。）露蜂房各三钱，俱 存性，各取净末和匀。每服三钱，酒下，间两日一服，痛即止，不数日脓尽收敛。此方传自江西贩糖客，因治祝氏喉症得之。（《广笔记》）
张王屋录后江孟修兄验过乳癖方∶白芷一钱，雄鼠粪一钱，二种晒干为末，用好酒调服，饮取一醺睡而愈。（雄鼠粪尖者是。）又一神验方∶用活鲫鱼一个，山药一段如鱼长，同捣汁，敷乳上，以纸盖之立愈。（《广笔记》）
薛治一妇人，乳痈愈后发热，服养气血药不应，与八珍汤加炮姜，四剂而止。仍以前汤加黄 、香附，三十余剂，血气平复。
薛立斋治一妇，年逾二十，禀弱，乳内作痛，头疼脉浮，与人参败毒散倍加人参，一剂表症悉退。但饮食少思，日晡微热，更以小柴胡汤合六君子汤二剂，热退食进。方以托里药加柴胡，十余剂，针出脓而愈。又一妇患此症，脓成畏针，病势渐盛，乃强针之，脓出三碗许，脉数发渴，以大补药三十余帖而愈。丹溪云∶乳房为阳明所经，乳头为厥阴所属。厥阴者肝也，乃女子致命之地，宗筋之所，且各有囊橐。其始 肿虽盛，患止于一二囊，若脓成不针，攻溃诸囊矣。壮者犹可，弱者多致不救，所以必针而后愈也。
钱国宾治一妇人，年五十六岁，左乳患痈已七年，烂过半矣，中间一孔如桃，时流血水。凡贴膏药，痛反增剧，以布圈系护，防其摩擦。夫乳头属足厥阴肝，乳房属足阳明胃，乃肝胃二经之症，非单方不足以治其外，非峻补不足以养其内。以形色气味治之，用陈香橼一个，其�之瓣，如乳内之房，其色先青而后黄，青属肝，黄属胃，其味先酸而后甘，酸属肝，甘属胃，其气香，能通肝胃之气，黑止血，酒服和经，此治其乳也。制一枚为末，作二次服。又用酒炒黄 二两，益气实表；土炒白术二两，山药五两，健脾收湿；芎、归、地、芍各一钱，养血。水六碗，煎三碗，作四次服，调至一月痊。（论药入微，可为格物之法。）
王洪绪曰∶凡乳岩初起，或乳中，或乳旁，生一小块，不痛不痒，皮色不变，与瘰 恶核相似，是乃阴寒结痰，总因悲哀忧愁患难惊恐所致。初起以犀黄丸，每服三钱，酒送下，十服即愈。或以阳和汤加土贝母五钱煎服，数日可消。倘以膏药敷贴，必致日渐肿大，内作一抽之痛，便觉难治。若迟至皮色变异，尤难挽回。勉以阳和汤与犀黄丸，早晚轮服。服至自溃而痛者，用大蟾多只，每日早晚取蟾破腹连杂，以蟾身刺孔，贴患处，内服《千金》托里散，（人参、防风、黄 、官桂、白芷、浓朴、川芎、桔梗、甘草。）三五日后，接服犀黄丸，可救十中三四。溃后不痛而痒极者，无一挽回。
大忌开刀，开则翻花，最惨，万无一生。男女皆有此症。
王洪绪治一妇，乳患白疽，寒热痛甚，与以阳和丸同二陈汤煎服，得睡痛息，三服全愈。又一妇患相同，服夏枯草、花粉、连翘、苏叶等药五剂，号痛不绝。王曰∶向患白色，今变红色，难以全消矣。投以前药，痛止能睡，根盘收小。连进数剂，不痛而溃，贴阳和膏收功。阳和丸方∶肉桂一两，麻黄五钱，炮姜炭五钱，水泛为丸。
一妇两乳皆患乳岩，两载如桂圆大。因子死悲哀，忽发如杯，以五通丸、犀黄丸，早晚轮服，九日全消。五通丸方∶广木香、麻黄、没药去油、乳香去油、五灵脂等分，研末，饭捣为丸，梧子大。每服五钱，用川芎、当归、赤芍、连翘、甘草，煎汤送下。凡大痈生要紧穴道，将发大时，服此丸甚效。与三黄丸间服尤妙。三黄丸∶熟大黄二两，乳香、没药各一两，麝香一钱五分，西牛黄三分，雄黄五钱。以熟大黄酒浸，捣烂，将各末和入，捣丸如梧子大，每服五钱。
一男子患乳岩，贴鲫鱼膏两日，发大如拳，色红。王令揭去膏药，与阳和汤四剂，色仍红。以阳和汤、犀黄丸轮服，至十六日，四围皆消。独患顶溃，用蟾拔毒三日，半月收功。 