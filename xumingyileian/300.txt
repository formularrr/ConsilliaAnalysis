卷三十三・外科  漏疮
       薛立斋治一男子，臂患漏，口干发热，喜脓不清稀，脉来迟缓，以豆豉饼灸，及服八珍汤加麦冬、五味子、软柴胡、地骨皮，三月余而愈。后因不慎房劳复溃，脓清脉大，辞不治，果殁。河间云∶因病致虚则为轻，盖病势尚浅，元气未虚也。至病初愈，而劳复饮食劳倦，或房劳，七情六欲，阳瘁阴弱，加致羸损，此因虚致损则为重，病势已过，元气已索之故也。
一男子年逾二十，禀弱，左腿外侧患毒，三月方溃，脓水清稀，肌肉不生，以十全大补汤加牛膝，二十余帖渐已。更以豆豉饼灸之，月余而痊。又一媪左臂结核，年余方溃，脓清不敛。一男子患贴骨痈，腿细短软，疮口不合。俱饮十全大补汤，外用附子饼及贴补药膏，调护得宜，百帖而愈。大凡不足之症，宜大补之，兼灸以接补阳气，祛散寒邪为上。
京师董赐年逾四十，胸患疮成漏，日出脓碗许，喜饮食如常。以十全大补汤加贝母、远志、白蔹、续断，灸以附子饼，脓渐少，谨调护，岁余而愈。
一男子患漏，时值阴寒，忽恶寒，右手脉有而似无，此胃气虚而不任风寒也。以四君子汤加炮姜、肉桂，二剂少止，又四剂而安。
姚应凤治郑孝廉，患流注，穿漏垂死。应凤曰∶气从下泄，难以奏功。乃取药作糜，周身封以败楮，隙肩井穴吸之而愈。
褪管方∶人手指甲炙黄，象牙屑、穿山甲炙黄各研细，乳香、没药俱炙，朱砂水飞，旧羊角灯底（须十年外者。）打碎麸炒，为极细末。各三钱，合匀再研，以黄蜡化和丸，如椒大，初服五丸，逐日加一丸。服至十日外，又每日减一丸，退至五丸。再逐日加一丸，如此周而复始。每日空心陈酒下，管渐褪出，褪尽为度。 