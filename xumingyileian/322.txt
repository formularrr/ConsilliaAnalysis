卷三十五・外科  疡症
       魏玉横治吴性全，忽患症如疠风，眉毛脱落，面额褪皮，皮去，肉色又如白癜风，耳前后，目上下，多生小疖，乳旁及腿上亦有，颇多脓血。往时久病喘，予以养肝之剂愈之。自是，足趾缝及两旁常作痒，出稠水。及面疡既发，足疾顿愈。有指为风者，有指为湿者，指为牛皮癣、大麻风者。幸渠素不轻药，守至数月，不愈，乃就诊。余曰∶前所指皆非也，此即往时喘之变症耳。良由肝火炽甚，火极似风，上淫于肺，盖火就燥也。前在经络则为喘，今在皮毛则为疡。薛立斋谓之疠，疠疡类症，治之必五十剂乃瘳。与生地、杞子、蒌仁、赤芍、甘草、麦冬、净银花，首乌之属，出入加减，果五十剂而愈。夫肝木为龙，龙之变化莫测，其于病也亦然。明者遇内伤症，但求得其本，则其标可按藉而稽矣。此天地古今未泄之秘，《内经》微露一言曰∶肝为万病之贼。六字而止，似圣人亦不欲竟其端矣。殆以生杀之柄，不可操之人耳。余临症数十年，乃始获之，实千虑之一得也。世之君子，其毋忽诸。（雄按∶此玉横案，余谓外感由肺而入，内伤从肝而起。魏氏长于内伤，此言先得我心。惟各门附案，悉用此法，岂生平得意在此而欲独竖一帜耶。） 