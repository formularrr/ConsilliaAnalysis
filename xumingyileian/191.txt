卷二十七  痒
       徐仲光治一痘，初起作痒，风寒外滞也。升麻葛根汤，焙荆芥穗熨而愈。
一痘起胀淡白，神少，泄泻口渴而痒，此脾胃气虚也。补中益气汤去归，加桂、附、糯米而愈。
一痘成浆痒破，是卫气暴泻，津液不荣。幸能食便润，四君子汤加芎、芍、橘，复肿灌成痂而愈。
一痘成浆，痒破溃烂，乃湿火并至也，调脾渗湿而愈。
一痘九日，浆清作痒，大补气血而愈。
一痘见七日至十三日痒塌，木香散加丁、桂，固表里而愈。
万密斋治郑氏子，痘将见形，作痒不能禁。曰∶起发时作痒者，逆也；贯脓时作痒者，逆也；浆靥时作痒者，险也。险者可治，逆者不可治。才见便痒，书无此症，因思仲景《伤寒正理》论云∶病身痒，此邪在表，欲出而不得出也，桂枝麻黄各半汤。阳明经病，皮中如虫行者，此肌肉虚也，建中汤。今此身痒，正是痘欲出不得出，与太阳症同，非阳明肌肉虚也。乃以各半汤去桂、杏，加升麻、葛根、牛蒡，一服痒止，痘出甚密，调治半月而安。（雄按∶真善读古人书者。）
屠家子出痘，贯脓时请一巫诵咒 水解厌，后忽加瘙痒，痘形平塌，其色青白而气腥臭。曰∶犯房室秽气也。急令买胶枣一斤，烧烟熏之，痘转红活，而痒亦止。问其故，老巫他往，而子代之，有房事。
胡氏女七岁，痘初发热，两手如捻物状。曰∶此肝病也，经云其为病也握，宜平其肝。以泻青丸去大黄，加甘草、柴胡、青皮，一帖而握止。欲再进一帖，不听。曰∶凡肝病者，多水泡而作痒，宜止之未发之前。既不信，七日后再议。至六日，尽抓破矣，乃用保元汤加防风、白芷，二帖痒止，再服着痂而安。
施季泉治臧玉函幼儿，甫半周，身热一日即见痘。专门云∶树少花多，顶平脚塌，根窠薄，百死一生之症也。五朝，固辞去。药以保元汤为主，拟六朝多用人参加附子。疑虑间，施至，曰∶此险症。且戒云∶必发痒异常，须看守严密。药用凉剂，与前治大别。七朝，大发痒作泻，一日夜二十余行，或药水，或乳，或汤饮，俱倾注不变色。或谓必无幸矣，施怡然自若，因强之用参，必不许，乃加炒黑黄连，渴止。十三朝，复发痒，口渴唇燥，舌生白苔，又加炒黄连，白苔去，到底不用参，十九朝而别。又戒曰∶慎防痘疔口疳。疔之发也，必在脑后枕骨间，当以收口膏贴之，禁用渗药，口疳惟君家人中白散为妙。不数日发疳，如其言治之辄效。（《广笔记》。） 