卷二十七  呕吐哕
       （下皆徐仲光所言。）
一儿年十五，血热毒重，而无颗粒，正额略见分珠，而又稠密，唇焦口肿，舌有黑刺，大热大渴，先用羌活汤调下催蛰丹、退火丹。虽起发，呕哕特甚，用芩、连、荆、防、翘、蒡、楂、蝉、犀角、紫草、石膏、大黄，二剂。痘乃稍润，又加芎、归、冬、知、甘、桔、生地、丹皮、红花、元参，痘渐滋长，呕哕渐止。八九朝，复呕，背痘平塌，仍用芎、归、芩、连、蝉、翘、防、羌、蒡、陈、藿、石膏，黄土澄水煎服，随以桑虫浆、鸡脑各二个，入催蛰丹、震蛰丹各五分。至夜，狂躁作渴，以陈冬米、麦冬，煎汤频饮。至天明，熟睡，痘转而起灌矣。但大便溏数，加 、术、楂、橘、炮姜、人参三四分，调理而愈。
一儿痘成浆倒陷，吐哕不止，急用攻发药，以起其痘，于安胃药中加参、 、黑姜、陈米、白术，黄泥澄水煎治愈。
一儿痘标点，哕吐，面色枯，口唇焦，胃气已脱，毒不出，三日而死。
一痘六朝，匀朗光泽，外症顺而胃气损，闻食则哕，浆虽满不能收拾苍老，变倒靥而死。吐蛔者更重。
一痘后烦渴，乳多则吐，身热喜凉，此余毒在胃，竹叶石膏汤治之而愈。
一痘后哕腐，或有用香砂丸，克伐太过，遂变泄泻而死。
万密斋治一儿，痘本轻，因伤食腹痛而呕，用平胃散加砂仁、藿香叶、煨姜而呕止。
一小儿因食生冷，伤脾胃而呕，痘变灰白，用钱氏异功散加砂仁、丁香、桂而呕止。
一小儿痘甚密，喉舌都是，将闭时，呛水呕食，杂脓血痂皮痰涎而出，用甘桔汤加牛蒡，频呷之，调理而安。
一小儿脓成将靥，忽作干呕，虽饮食，常自呕哕，其痘不作脓，不满顶。曰∶此逆痘也。乃诵木陈叶落，弦断声嘶之言以告之，后失音闷绝而死。
庠生余光庭，年十九，出痘，脓成将靥，忽作咳逆，（即哕也，又名呃逆。）脉促成代。或谓咳逆者，恶症也。促代者，怪脉也。痘疮顺正，饱壮明润，何以得此？曰∶咳逆三症，一曰胃寒，二曰水逆，三曰胃败，皆与此不合。经曰∶诸逆冲上，皆属于火。此火炎上之象，乃问其大便如何，则自出痘至今，七日未更衣。曰∶此燥矢壅塞，下窍不通，火炎上窍，故咳逆也。促代之脉，得之气逆，脉亦逆矣。以猪胆导之，下燥矢，咳逆即止，而脉亦调匀而起。 