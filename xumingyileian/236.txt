卷二十八・小儿科  胎毒
       万密斋长孙生下，遍身生疮疥。因制一方，用乌稍蛇，酒浸去皮骨，取净肉焙干一钱，苦参酒浸，切片晒干，取末一钱半，白蒺藜炒去刺一钱半，三味为末，酒糊丸，如粟米大。每服十五丸，竹叶煎汤下，虫疥灭迹，不再发矣。
一小儿身生虫疥，医用药搽之，疮尽没，腹胀而喘，求药于万。曰∶幸未发搐，尚可治也。乃与雄黄解毒丸，竹叶灯心煎汤下，利黄涎，疮复出而安。或问曰∶虫疥不可搽乎？曰∶虫疥者，胎毒也。宜用解毒之药，使毒散于外，不可妄用搽药，逼之使反于内也。搽疮之药，必用砒霜、水银以杀虫，药毒之气乘虚入里，误儿性命，宜慎之。（雄按∶大人疮疥亦有此证。）
一弥月小儿，先于口内生疮，后延于身，年余不愈，以土茯苓为末，乳汁调服，月余而愈。
一儿生下一月后，遍身虫疥，浸淫湿烂，其皮如脱，日夜啼。忽一日，其疮尽隐，发搐而死。
冯楚瞻治其孙，因母久患阴虚夜热之症，生下百余日，遍体癞疮。（未必非其母妊时，久服八味所致。案见难产门。）以生地、丹皮、当归、赤芍、萆 、首乌、银花、连翘、土贝、甘草、鳖虱、胡麻、土茯苓、木通节，大剂，乳母日夜进服数十剂，后湿热下趋，两足溃烂，清水淋漓，指甲皆脱。乳母旁人，近者无不传染。此先天热毒之气，已尽出外矣。后于耳后结一大毒，此阴虚无根之火凝聚也。以八味加牛膝、五味煎汤，数剂，高肿脓而愈。自后津液衰涸，疮靥干枯，或愈或发。防其内攻，乃以羊肉四两煎汤，入生黄 四钱，当归二钱，银花三钱，炒升麻四分，姜三片，枣二枚煎与服。不及十剂，足疮全愈，升于头项。再服，头疮亦痊。（雄按∶又用八味，以致溃后津枯。）
刘禹锡《传信方》云∶顷在武陵生子，蓐内便有热疮，涂诸药无益，而日益剧，蔓延半身，号啼，不乳不睡。用鸡子五枚，煮熟，去白取黄，乱发煎，乃有液出，旋取置碗中，以液尽为度，取涂疮上，即以苦参末糁之，果神效。《本草纲目》。
孙文垣治一儿，耳后生一毒，肿痛，遍身生大泡疮，憎寒发热，与金银花、当归尾、甘草、赤芍、连翘、僵蚕、牛蒡、元参两剂而消。
薛立斋治一小儿，自脱胎时，两目赤肿，或作痒，或生翳，此胎内之肝火也。用芦荟、六味二丸而愈。
万密斋治一儿，五岁，每至春时，则遍身生脓泡疮，此胎毒也。戒用搽药，恐粉砒之毒乘虚入腹，以胡麻复之而愈。
万州李四守，生子五岁，遍身湿疥，一旦尽干。万曰∶疮出惊止，始无忧也。连更数医，不能治。
立斋治梁阁老孙，甫周岁，项患胎毒，俟其有脓刺之，脓出碗许，乳食如常。用托里药，月余而愈。靳阁老子亦患此，待脓自出，几至不救。吾乡徐内翰子患痘毒，及时针刺，毒不内侵，数日而愈。小儿血气弱，脓成不针，鲜不毙矣。 