卷二十七  昏冒
       万密斋治汪氏子，痘靥后，忽然闷绝，目闭口合，令作调元汤加麦冬，浓煎灌之，又与粥汤遂愈。此正气素弱，邪气方盛，壮火食气，气益弱矣。今邪气既退，正气将生，乃否极泰来之兆，所以戒勿扰乱，待其自苏。
人不知此，卒见闷绝，或呼唤抱持，神气一散，不救者多矣。或谓恐有余毒。曰∶余毒有三，一曰疥，二曰痈，三曰目赤，未闻有昏瞀也。凡痘疮或出不尽，发不透，或空壳无水，或清水非脓，则有余毒。今起发胖壮，脓浆饱满，何余毒之有哉？ 