卷二十八・小儿科  喑
       蒋仲芳治一小儿，二三岁，身热惊悸。易医六七，俱无寸效。一日忽作鸦声，少顷，其音已哑，鱼口开张。视之，欲哭状，惟眉头稍皱，终无音出，因以指探其口中，唇干舌燥。曰∶心热欲言而不能，果有之乎？即以黄连、黄芩、石膏、麦冬、五味、山栀、元参、花粉、知母、甘草、薄荷、灯心、竹叶等，锉一大剂，煎成薄膏，频频与之。一昼夜，而鸦声复出，又一日而音始全。自后用此法，活人无数。大便三四日不行者，加元明粉二三钱，尤验。惊悸者，加金子同煎。嗟乎，世遇哑惊风，俱弃之而不治。孰知唇干舌燥，终属阳症，此法甚善，故记之。 