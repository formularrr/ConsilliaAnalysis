卷二十七  吐泻及蛔
       徐仲光治一痘，不见出，吐泻不已，服升发益盛。此虚症，宜温补药升发，以透肌散，六君子汤加升、蝉、姜、桂、陈米、枣而愈，以其热静痘娇也。若执痘未齐而不补真元，反致伏陷矣。
一痘后吐泻，类霍乱，此外感兼内伤也，藿香正气散、藿香五苓散。因兼暑食，加味二陈汤治愈。
一痘后吐蛔，乃气血虚，无谷气以养，蛔求食而出也，二陈汤加连翘、连、枣、姜、芍而愈。
一痘起胀吐蛔，乃胃热而久不能食，虫为热迫，但闻食气则上涌出，安蛔汤而愈。然多有不治者，虽痘匀朗，浆半足，若久不食，而服剂不止者，土虚而木乘之，必至肿消目闭，倒陷而死。
费养恒治冯宪副孙痘，两日稠密无缝，皮薄色淡，身凉而静，睡不合目而困倦，面光白，吐蛔数条，俱已死，此虚寒而邻于逆者也。以保元汤加芎、归、肉桂、山甲，数剂，绝无起势。乃加参三钱， 五钱，熟附五分，日二剂，六日渐起，色渐红，囊渐苍老，肢体亦暖。参、 更加重，附至七分，幸不泻。又加熟地膏半盏，鹿茸膏数匙，十日，浆肥脓成，神爽，寝食俱安，十四日收功。因痂干燥，防余毒，以参归化毒汤，重入忍冬膏，调理而安。
费建中治姚氏子，秋夜忽吐泻三十余次，口不能合，两目失神，身不热，痘齐涌出，甚细密，仅得分珠，颗粒圆满，却如水泡，有顶无盘。乃剧虚剧寒之症，形象固逆，幸气血未离，疏通之剂，断不宜用，即与保元汤加白术、木香、当归、熟地、诃子等。服至六日如常，乃倍参、 ，加鹿茸、肉桂。至八日，身得温暖，窠囊觉浓，浆水及半而不苍老，前方去鹿茸、肉桂、诃子，加白芍、茯苓、银花，神爽，进食而瘥矣。虚剧之症，补之不足，尚可散乎？但今无是症矣。 