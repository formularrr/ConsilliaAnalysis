卷三十一・外科  腋痈
       薛立斋治一童子，腋下患痈，久不敛，脓清，脉大，倦怠懒食，少寐自汗，口干，以内补黄 汤及豆豉饼灸之，两月而愈。凡疮脓溃而清，或疮口不合，或聚肿不赤，肌肉寒冷，自汗色脱者，皆气血俱虚也，非补不可。
一男子腋下患毒，咳逆不食，肠鸣切痛，四肢厥冷，脉细，以托里温中汤，二剂顿愈。更以香砂六君子汤、三神丸，而饮食顿进。以十全大补汤，二十剂而敛。
里中有周七者，少年，曾患毒左腋下，得一异方，用糯米 饭，乘热入盐块，夹葱管少许，捣极烂如膏，贴患处辄消。至中年，腰间忽生一毒，热如火，板硬痛不可忍，伛偻 ，自分必死，屡药不效。急思前方，如法贴之。未几，大便去粪如宿垢，甚多，硬者渐软，数日而起。
薛立斋心法，治河南张承祖，年逾二十，腋下患毒，十余日肿硬不溃，脉弱时呕。谓肿硬不溃，脉弱，乃阳气虚；呕吐少食，乃胃气弱。先以六君子汤加藿香、砂仁治之。彼谓肿疡时呕，当作毒气攻心治之；溃疡时呕，当作阴虚补之。曰∶此丹溪大概之言也，即诸痛痒疮，皆属心火之意。假如赤肿痛甚，烦躁脉实而呕，为有余，法当下；不肿硬，不痛不溃，脉弱而呕，为不足，法当补之。亦有痛伤胃气，或感寒邪秽气而作呕者，虽肿疡，尤当助胃壮气。彼执不用，信用攻伐之药，病愈甚。复请诊，其脉微细，而发热。谓热而脉静，脱血脉实，汗后烦躁者，皆难治。后果然。夫肿疡毒气内侵作呕，十有一二，溃疡湿气内侵作呕，十有八九，岂可混为一途？
朱文鼎母，因忿郁，腋下结一核，二十余年。因怒，加肿痛，完谷不化，饮食少思。东垣云∶泻利不止，饮食不入，此肠胃虚也。遂以六君子汤加砂仁、肉桂、干姜、肉豆蔻，泻虽止而脓清，疮口不合，气血虚也。以十全大补汤，月余而愈。
一男子年逾五十，腋下患毒，疮口不合，右关脉数而渴，此胃火所致，用竹叶黄 汤遂止。再用补气药而愈。尝治午后发渴，或发热，用地骨皮散亦效。 