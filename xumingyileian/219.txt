卷二十七  喑
       万密斋媳李氏，年十八，痘成脓时，经水忽行，下血块且多，未逾日，猝失音。问之，但摇头垂泪。凡痘带黑归肾，宜有猝失音之症。今已成脓，饱满红润，何以有此逆症？思之良久乃得之，经云∶妇人重身，九月而喑者，少阴之脉不荣于舌也。手少阴者，心也。心主血，诸疮皆属于心。疮毒之火，内起于心，迫血下行，故经血来也。舌者心之苗，血去则心虚不能上荣于舌，故舌萎缩而猝失音也。乃以生脉散去五味子，加当归、生地服之，顷之愈。后以十全大补汤调理而起。
萧氏子，三岁出痘，将靥时，忽失音，啼哭有声，但言语重浊不清亮。曰∶此肺热也。以甘桔清金散服之而安。 