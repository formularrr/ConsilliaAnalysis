卷二十七  寒战切牙
       （徐仲光所治痘症甚多，仁端录抄出此下皆其神效者也。载之。）
一痘，六日不起胀，寒战切牙，腹胀气急，用奇攻散、补中益气汤而愈。
一痘，初发热时，恶寒，身振动，此邪正交争，欲出不出也。用升麻葛根汤加人参、防风、桂枝、山甲，及补中益气汤，调理而愈。
一痘未出齐，而手足摇动，以异功散投之而更甚，此假寒实热，木气太过而兼火化也。宜平肝制火，升麻葛根汤加川芎、柴胡、防风而愈。
一痘发热时，切牙兼窜视，乃心热甚也，用升麻葛根汤合导赤散，服之而愈。
一痘发热时，闷瞀切牙，此肝热症也，羌活汤加葛、芍，服之而愈。
万密斋长孙，二岁，染痘发热，三日内，寒战似疟。其父泣曰∶死矣。万笑曰∶尔为医，救人病如篙工然，忽遇风浪，手足自乱，何以济人？此儿元气充盛，毒气微少，邪不胜正，作寒战而退，试观其痘必少也。果止五七粒，七日愈。
一儿初发热，便切牙戛戛有声，精神昏愦，此逆痘也，乃肾虚症。盖肾主骨，齿者骨之余，肾水不足，则毒火无制，火气煽动，故上下相戛有声，陈氏所谓槁者是也。果卒。
一儿痘甚密。曰∶此儿脾胃素弱，当用补胃之剂，使血气旺而痘易成就也。不听，至成脓后，过期不靥，遍身溃烂，寒战切牙，失音悉具。曰∶此战，乃遍身溃烂，坐卧艰难，不能自任，非鼓颔寒战也。切牙者，龈疮痒，相戛而鸣，非神昏斗齿也。失音者，欲得肉食不与之，日夜啼哭得之，非咽喉烂疮也。用调元汤加白芷、防风，暗入熟附一片，三剂而安。 