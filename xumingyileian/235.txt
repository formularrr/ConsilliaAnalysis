卷二十八・小儿科  赤丹
       （即游风。）
万密斋治一小儿，腿如霞，游走不定，先以麻油涂患处，砭出恶血，其毒即散。用九味解毒散一剂而愈。
一小儿患赤丹，外势虽轻，内苦便秘，此患在脏也。服大连翘饮，敷神功散而瘥。（又大连翘饮，歌诀曰∶连翘荆芥通车芍，归活风柴蝉共甘，等分栀芩还减半，煎须紫草正相堪。文田按∶三方均出明代许绫《婴童百问》。）
万密斋曰∶一小儿丹发于脸，眼中红肿，手不可近，三日死。
立斋治一小儿，遍身皆赤，砭之，投解药即愈。一小儿遍身亦亦，不从砭治，致毒气入腹，遂不救。此症乃恶毒热血，蕴蓄于命门，遇相火而合起也。如霞片者，须砭去恶血为善。如肿起赤色，游走不定者，宜先以生麻油涂患处，砭之以泄其毒。凡从四肢起入腹者，不治。虽云丹有数种，治有数法，无如砭之为善。常见患稍重者，不用砭法俱不救。
庄敛之子未及三月，乳母不善于养，盛暑中拥衾令卧，忽患丹毒，遍游四肢，渐延背腹，仓皇求告。予曰∶儿方数月，奈何苦之以药？急以犀角绞梨汁磨服。问故，曰∶犀角能解心热，而梨汁更能豁痰，且味甘则儿易服。别疏方用荆芥穗、牛蒡、生地、丹皮、元参、花粉、薄荷、竹叶、麦冬、生甘草、连翘、贝母、生蒲黄，令煎与乳母服之，乳汁即汤液矣。根据法治之，一日夜，赤渐淡，越日丹尽退。后卒以乳母不戒，患惊风而殇。（《广笔记》载，灵心妙手，可以为师。）
马名鞠传治下部火丹，用蚕砂、山栀、黄连、黄芩、黄柏、大黄、石膏共末，水调敷上立效。切勿用芭蕉根。又方∶用黄连末，蜜和鸡子清调服。马云∶若遇抱头火丹，必砭去恶血方效。每用此法治人，其不肯砭者多误事。（同上。）
立斋治吴刑部静之子，甫周岁，患丹毒，延及遍身如血染。用瓷锋击刺遍身出黑血，以神功散涂之。查春田用大黄连翘饮而愈。又王国戚子，未弥月，阴囊患此，如前治之而愈。金氏子不欲刺，毒入腹而死。河间云∶丹从四肢起入腹者，不治。予尝刺毒未入腹者，无不效。
一小儿患赤游风，先用羌活白芷散二剂，又用加味逍遥散而愈。后伤风热，起疙瘩，搔破出水，或用大麻风药，十指拳挛，脓水浸淫，先用秦艽地黄汤，手指如常。又用易老祛风丸而疮亦愈。 