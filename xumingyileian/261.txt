卷三十  疳
       万密斋治朱氏子，年七岁，脾胃虚弱，食多则伤，食少则困，形瘦面黑。医者因其伤食，则与枳术保和丸以消导之。因其困倦，则与参术茯苓丸以补之。时补时消，精神日瘁，将成疳矣。万曰∶脾胃素虚，不能消谷，故食易伤也。伤食而后消导之，则脾益虚。虚而复补，脾未得实，而伤者又至矣，岂良法哉。今专以补脾为主，内兼消导，名肥儿丸。用四君子加陈皮、青皮、木香、砂仁、山药、莲肉、使君子肉、神曲、麦芽、山楂肉，共为细末，荷叶包粳米，煮烂捣为丸，米饮下。自此不复伤食，肌肉渐肥。
教谕许浓子，年十四，吐血，医作痰火治不效。脉之，两尺右关皆不足，曰∶年未二八，脉当沉紧，今反不足，当作胎禀怯弱之病。然观宗师体浓，何以有此？必夫人当有虚病，或乳少得之也。（父母脏腑有病，儿多禀之，临症之工，宜留心也。）许曰∶其母孕时果病，产后无乳。问治法，曰∶十六岁后病此者曰劳，十五岁前病此者曰疳，即劳也。（数语儿医不可不知。）宜用六味地黄丸以补肾，参茯白术丸以补脾，病自安矣。如言服之，一月而愈。
一女五岁，因感冒不愈变为疟，疟止变为痢，痢止成疳，肌肉消瘦，饮食减少，日啖莲肉十数枚。万视之曰∶疳病也。形色虽衰，幸胃气尚存，可愈也。以集圣丸，调理三月而安。
胡氏子一岁，病脑后哑门穴（在风腑穴之下，天柱两穴之中。）生一毒，如桃大，已溃，白脓不干。万视之曰∶此无辜疳也，法不能治。或问何谓无辜疳？曰∶此《全幼金鉴》所载也。有妖鸟名睢，一名夜行游女，白昼不出，夜则出飞，此鸟无雄，飞入人家，遇襁褓衣晒晾未收者，则布毒其上，儿着此则病而死，掠取其魂，化为己子，是名无辜疳，亦传尸之类也。其病头上有核，破之内有白粉，况项下之疽，又九不治中之一症也，故云难治。五日果死。
孙文垣族孙女，年十岁，大便脱肛，鼻中时常出血，夜多切牙，肚热面黄，将成疳症，以山楂、青蒿、枳实、升麻、酒连、滑石各一两，甘草、芦荟、干蟾各五钱为末，神曲为丸，一料全愈。
龚子才治一小儿，四肢消瘦，肚腹胀大，行步不能，颇能饮食，作渴发热，去后臭秽。此脾脏伤也，用异功服肥儿丸调理而愈。
薛立斋治一小儿，面色萎黄，眼胞微肿，作渴腹胀，饮食少思，腹中一块或移动，小便澄白，大便不实。此脾疳之患，用四君子加山栀、芜荑，兼肥儿丸而愈。
一小儿尿浊如米泔，（疳之候也。）以江南做酒小曲，炒为末，酒调下，三服愈。
孝伯有女曰止者，病疳，发于目，啼不可止，以视李绍伯，乃取十饼投之，未半而瘥。（钱氏云∶疳在肝则膜遮睛，法当补肝，地黄丸主之。）
又孝若之乳母，弃其子，乳他姓子，其子骨立矣，又不任见日。（肝肾枯稿。）绍伯曰∶渴乳伤食，亟治之，必服羊肝散一具活矣。某谓绍伯，某即不知医，是儿于望闻二法，俱无生理。绍伯曰∶固也，吾药能主胸突腹凹骨开者，此症未见，何得勿活乎？（《笔谈》。）
万密斋治一小儿五岁，腹大善食。初见之，谓其父母曰∶乳多必损胃，食壅必伤脾，腹大如是，又纵其口腹，恐肠胃乃伤，不成肠癖，必成疳也。后果成疳，肚大青筋，以集圣丸调理而安。
胡凤 子病疳，但多食则腹痛。曰∶人以食为本，谷入作痛，岂新谷为患乎？必有旧谷为积，未能消去，故新谷相持也。乃与养脾消积丸，服之而安。
一儿八岁，形气甚弱，其父责令读书。谓曰∶此儿禀弱，宜怀保之，不可一于严也。留养脾丸、肥儿丸与之。后半年，病成疳矣。一医谓伤食，以一粒金丹服之，病乃剧。延治问前药，则未服也。曰∶不可治矣，一粒金丹内有草乌、巴豆大毒之品，此儿素性弱，食少而瘦，故与前丸调理，乃舍此而服彼，此犯虚虚之戒也。后果殁。
朱丹溪治一富家子，年十四，面黄，善啖易饥，非肉不饱，泄泻一月。脉之，两手皆大，不甚瘦倦。以为湿热，当脾困而食少，今反形健而多食，且不渴，意其疾必虫作痢也。取大便视之，果蛔虫所为。适欲他往，令儿医用治虫药治之，禁其勿用去积药，待再诊而止痢也。后勿果，至次年春夏之交，其泻复作，腹不痛而口渴。曰∶此去年治虫，而不治疳故也。遂以去疳之药，浓煎白术汤下，三日后而泻止。月后乃甚瘦，教以白术为君，白芍为臣，川芎、陈皮、黄连、胡黄连，入少芦荟为丸，白术汤服之，半月而止。禁其勿食肉与甜物，三年当自愈。
马铭鞠治张守为幼郎，患痨疳，嗜食易饥，腹如蜘蛛，过数日一泻，泻则无度，面目黧黑，指节中亦几无剩肉矣。其母亦病，诊脉紧数，骨蒸劳热，大渴引饮，淋闭，腹若蜘蛛。曰∶儿病实母病也。用麦冬、枇杷叶、生地、白芍、青蒿、鳖甲之属以治母。用干蟾为君，加羚羊角、犀角、白芙蓉花、牛黄，每用分许，日入鸡肝内，饭上蒸服以治儿。再用滑石、扁豆、茯苓、车前、山楂、五谷虫等分为末，拌人乳晒干七次，略入砂仁末，陈米汤丸弹子大，日进两丸。不二十日，子母俱痊。二方绝无药气，故儿喜啖之。（《广笔记》。）
《说约》云∶予表侄二三岁间，患疳积症，头大身瘦，发热，溺如米泔，诸治不效。后闻药气即吐，束手无策。偶遇异人传此红燕丹方，和于糖果粥饮中与之，数服全愈。后以此济人，无不效矣。
魏玉横曰∶俞氏儿四岁，痘后失调，致成疳疾，猛啖而频泻，腹大皮急，夜哭切牙。因其母病延诊，药殊无效。适见医至，见所用药皆香、砂、楂、枳、车前、扁豆、茯苓、豆蔻类，皆消积渗利之品，儿益困惫，其母哭泣，至目肿流血。乃谓曰∶今以母病托予，而子病不痊，则母病亦进，必先愈子，而后母可愈也。问当奈何？曰∶无已，请以母所服分饮之，则两病俱愈矣。其家非素封，既难资费，又无旁议，遂如言治之，不逾旬，母子皆安。盖其母由产后，儿缘痘后，母则寒热往来，面足俱肿，恶露逾月不止，头痛不眠，食难下咽，与儿之症同为血虚生火，木盛克土而然。彼儿医者，乌能用生熟地黄、沙参、杞子、黄连、麦冬，以愈是疾哉？凌表侄孙四龄，予尝见之，曰∶儿将病疳，不以为意也。逾半年，则疳已甚，天柱倾侧，脐突筋青，毛发脱落，股肉亦消，嗜食而泄，利亦极秽，多怒多啼，似难为矣。但其皮未急，目尚有神，乃与生地、杞子、沙参、麦冬、枣仁、米仁，病不减，心亦疑之。少加木香、砂仁，则泻益甚。西席黄澹翁，通人也，谓泄益甚，得毋香、砂为害乎？予曰∶然。遂去之，益以熟地、川连，十余剂乃全愈。予女八九岁时，疳病枯瘠如柴矣，以六味加减，熟地用八钱，十剂而痊。向后，但以前方治，效者不可枚举。
小儿诸疳，使君子肉二钱，雷丸、槟榔各一钱，黑丑头末各五分，俱生晒研末，每服三分。以鸡卵一枚，打破空头，内药纸封，饭上蒸熟食之，药完即愈。
小儿积滞，海蜇、凫茈，常煮食之，兼治大人痰哮，及肝乘胃痛。浸烧酒饮之，能消大人胸中痞块。又绍兴青腐乳汁作下饭，能消疳积，治腹胀身黄。
小儿疳气攻目，鸡肝一具不落水，竹刀切片，用牡蛎粉八分，飞辰砂少许，拌匀糁入，饭锅上蒸熟食之。如此十次，翳即退净，当时忌食茶汤油腻。
治小儿疳病，用鸡肫皮二十个勿落水，瓦焙干研末，车前子四两炒研末，二物和匀，以米糖溶化，拌入与食，食完即愈。忌油腻面食煎炒。又方取田鸡白水煮熟，姜末少许亦效。
仲淳肥儿丸∶人参三钱，芜荑、使君子肉、白芍、黄连、白茯苓、滑石、扁豆、青黛各一两，橘红八钱，甘草、砂仁各五钱，红曲、麦芽、山楂肉各七钱，莲肉二两，炼蜜为丸如弹子大，每服一丸，空心白汤化下。
又《集验良方》肥儿丸∶山药炒二两，白茯苓、白芍药、白扁豆、麦芽炒、五谷虫炒、神曲炒、山楂肉炒、当归各一两五钱，白术土炒、陈皮、使君子肉煨一两，生甘草、胡黄连姜汁炒各七钱，蜜丸绿豆大，每服一钱。
《奇效》肥儿丸∶陈皮一两，青皮醋炒、神曲炒、槟榔、使君子肉煨各五钱，木香、黄连姜炒各三钱，饴糖丸绿豆大，每服五六分。皆治疳病方也，汇录于此，以便选用。又《广笔记》疳积散，治小儿面黄腹大，小便浊如米泔，大便黄泄酸臭，皮毛枯索，甚至双目羞明生翳，夜热昼凉等证。用浓朴去皮切片，姜汁炒热，净末二两；广陈皮去白，净末八钱；粉甘草去皮，炙七分；真芦荟净末七钱；芜荑净末五钱；青黛取颜料铺浮碎花青，淘净末二钱；百草霜，即山庄人家锅底煤二钱五；旋复花净末一钱五分。匀和成剂，小儿每一岁用药一分，灯心汤空心调服。服后病愈，再用肥儿丸调理。又脾气未实，用启脾丸，或大健脾丸。如疳气未尽，用陈皮一两，白木香三钱，白茯苓五钱，加平胃散三钱，为末，陈米汤调下。若疳泻痢见红白积者，用前散加黄连姜汁土炒，肉豆蔻二味，灯心汤，少入熟蜜调服。若食积重者，前散用砂仁汤调服。若疳眼，用鸡肝一具，不拘大小雌雄，一二岁儿只用半具，外去衣，内去筋膜，研极细，入前末调极匀，入前末浓薄相和，隔汤顿热空心服。或用甜酒，少加熟白汤调服。
凡小儿疳在内，目肿腹胀，泻痢青白，体瘦羸弱。疳在外，鼻下赤烂，频揉鼻耳，或肢体生疮。鼻疮用兰香散，兰香叶烧灰二钱，铜青、轻粉各五分，为末干贴。诸疳疮，用白粉散，海螵蛸三分，白芨二分，轻粉一分。上为末，先用浆水洗拭干贴。肝疳一名筋疳，白膜遮睛，或泻血面瘦。心疳，面黄颊赤，身体壮热。脾疳一名肥疳，体黄瘦削，皮肤干涩，而有疮疥，腹大嗜土。肾疳一名骨疳，肢体瘦削，遍生疮疥，喜卧湿地。肺疳一名气疳，喘嗽气促，口鼻生疮。若患潮热，当先补肝，后泻心，勿妄以硝、黄诸药利之。若患癖，当消磨。若误以巴豆、硼砂下之，及伤寒误下，皆能成疳。其初病者为热疳，久病者为冷疳。冷热相兼者，津液短少者，皆因大病脾胃亏损，内亡津液所致，当固脾胃为主，早为施治，则不变败症也。
叶天士曰∶稚年五疳，犹大方之五劳。虽方书有五脏之分，是症夏令为多，咸从脾胃。盖小儿乳食杂进，运化不及，初断乳后，果腥杂进，气伤滞聚，致热积于里，肌肉消瘦，腹大肢细，名曰丁奚。或善食，或不嗜食，或浊饮无度，或便泻白色，久延不已，多致凶危，宜忌食生冷腥肥凝滞。治法即用清热和中分利，次则疏补佐运。常有继病，治之无效，待妊妇产过自愈者。徐灵胎曰∶小儿为孕妇所抱，则生继病，虽不尽然，实有此病，理不可解。
幼儿断乳纳食，值夏月脾胃主气，易于肚膨泄泻，手足心热，形体日瘦。或烦渴善食，渐成五疳积聚，当审形体之强弱，病之新久。有余者当疏胃清热。食入粪色白，或不化，当健脾，佐消导清热。若湿热内郁，虫积腹痛，（徐灵胎曰∶最多。）导滞驱虫微下之，缓调用肥儿丸之属。
藜按∶肥儿丸方最多，《景岳全书》有四方，一，四味肥儿丸，芜荑炒、神曲炒、麦芽炒、黄连炒分为末，猪胆和丸黍米大，每服二三十丸，木通汤下。二，六味肥儿丸，黄连、陈皮、川楝子肉炒、神曲炒、麦芽炒各一两，白芜荑半两，为末，糊丸麻子大，每服一二十丸，空心米饮下。三，七味肥儿丸，黄连炒、神曲炒、广木香各一两五钱，槟榔二十个，肉豆蔻泡二两，使君子酒浸，麦芽炒，每四两，为末，面糊丸麻子大，每服三五十丸，米饮下。良久用五味异功散一服，以助胃气。四，芦荟肥儿丸，芦荟、龙胆草、木香、人参、使君子肉、蚵 、（酥炙去头足。即土鳖虫。）麦芽炒各二钱，槟榔、黄连酒炒、白芜荑各三钱，胡黄连五钱。上为细末，猪胆汁为丸黍米大，每服五六十丸，米饮下。又《医宗金鉴》肥儿丸，人参三钱半，白术五钱，茯苓三钱，黄连二钱，胡黄连五钱，使君子肉四钱，神曲炒、麦芽炒、山楂肉各三钱半，炙甘草钱半，芦荟煨二钱半。上为末，黄米糊丸黍米大，每服二三十丸，米饮下。《金鉴》芦荟肥儿丸，五谷虫炒二两，生芦荟、胡黄连炒、川黄连姜炒各一两，银柴胡炒一两二钱，扁豆炒、山药炒各二两，南山楂二两半，虾蟆 四个，肉豆蔻煨七钱，槟榔五钱，使君子肉炒二两半，神曲炒二两，麦芽炒一两六钱，鹤虱炒八钱，芜荑炒一两，飞净朱砂二两，麝香二钱。其为末，醋糊为丸，黍米大，每服一钱，米饮下。 