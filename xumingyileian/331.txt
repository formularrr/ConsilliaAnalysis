卷三十六  瘀血腹痛
       立斋曰∶予于壬申年，被重车碾伤，闷瞀良久复苏，胸满如筑，气息不通，随饮热童便一碗，胸宽气利，惟小腹作痛。吾乡徐银台东濠先生，与复元活血汤一剂，便血数升许，痛肿悉退，更服养气血药而痊。大凡损伤，不问壮弱及有无瘀血停积，俱宜服热童便，以酒佐之，推陈致新，其功甚大。若胁胀或作痛，或发热烦躁，口干喜冷，惟饮热童便一瓯，胜服他药，不动脏腑，不伤气血，万无一失。尝询诸营操军，常有堕马伤者，何以愈之？俱曰∶惟服热童便即愈，此其屡试之验亦明矣。戊辰年，公事居庸关，见覆车被伤者七人，仆地呻吟，一人未苏，俱令以热童便灌之，皆得无事。又凡肿或伤损者，以葱捣烂热罨之尤妙。
治一人仲秋夜归坠马，腹内作痛，饮酒数杯。翌早，大便自下瘀血即安，此元气充实，挟酒势而行散也。
一男子跌伤，腹痛作渴，食梨子二枚益甚，大便不通，血欲逆上，用当归承气汤加桃仁，瘀血下而瘥，此因元气不足，瘀血得寒而凝聚也。故产妇金疮不宜食此。
一男子盂冬坠梯，腹停瘀血，用大黄等药，而其血不下，更加胸膈胀肿，喘促短气。用肉桂、木香末各三钱，温酒调服，即下黑血，及前所服之药而苏。此因寒凝滞而不行，故用辛温之剂散之。
一老人坠马，腹作痛，以复元通气散，用童便调进二服，少愈。更以四物汤加柴胡、桃仁、红花，四剂而安。
一男子坠马伤作痛，以桃仁承气汤加苏木、红花下之顿愈。更以四物汤加花粉、柴胡，二剂而愈。 