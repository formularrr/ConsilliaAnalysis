卷二十四  异胎
       庄氏妇怀妊三年不产，有医者诊之曰∶脉象颇异，疑必异物，当以药下之。服毕觉腹中奇痛，产一胞堕地而裂，中有小蛇蜿蜒盘屈，以次而出，急扑之。沈布衣麟亲见其事。（《三冈识略》。）
张路玉治一妇，怀孕六月，因丧子，悲哭动胎。医用黄芩、白术等二服不应。改用香附、紫苏、枳壳、砂仁，一服胎遂上逼，心膈下胀闷喘急，口鼻出血。第三日薄暮往诊，其脉急疾如狂风骤雨，十余至则不至，顷之复至如前，因喻之曰∶此孕本非好胎，安之无益，不若去之，以存母命。因思此胎必感震气所结，震属木，惟金可制，令以铁斧烧红醋淬，乘热调芒硝一两灌之，夜半果下异胎。下后脉息微和，神思恍惚，所去恶露甚多，又与安神调血之剂，数服而安。
孙文垣治张氏妇，年二十一。诊之，左寸关短弱尺滑，右寸亦滑，关濡弱，尺沉微。诊毕，其夫问曰∶脉何如？（不告原病。）曰∶心神脾志，皆大不足，（囫囵得妙。）肺经有痰，（孙君平生多以一痰揣病。）左寸短弱如此，安得有孕？曰∶已七十日矣。问曾经孕育否？曰∶已二次，此其三也。问二产皆足月否？男耶女耶？曰∶始产仅九月，手足面目俱全，第无啼声，抱起已身冷矣。细检之，乃知其无水火也。（水火，前后阴也。）次亦九月而产，亦无啼声，验之口中无舌。二胎之异如此，乃为制方，以补心脾为主，令多服以百帖为率。
枣仁、茯神、远志各一钱，白术二钱，白芍、当归、枸杞各一钱五分，甘草五分，生地八分，艾絮二分，龙眼肉五个，水煎服，足月产一子。次年又有身，不以前事为意，至九月产下，形体俱备，外有脂膜一片包其面不能去，即殒。因思上年所产获全，药之力也，乃以前方粘壁间，才见有身，即照方服之，后生子女皆无恙。（凡小儿有不足之症，皆缘父母有虚损处，观此当举一三反。）
郭茂恂嫂金华君，产七日，不食，始言头痛，头痛已，又作心痛，既而目睛痛如割如刺，更作更止，相去无瞬息间。每头痛，欲取大石压，良久渐定。心痛作，则以十指抓壁，血流满掌。痛定，目复痛，又以两手自剜取之。如是十日不已，众医无计。进黑龙丹半粒，疾少间。中夜再服，乃瞑目寝如平时。至清晨，下一行，约三升许，如蝗虫子，三疾减半。巳刻又行如前，则顿愈矣。（《济阴纲目》。）
河南开封府有丹客之妇，怀妊甚巨，动跃间似双胎也。丹客语妇曰∶若生二男，当名虎四儿、虎五儿。一日欲出而天若雨状，谓妻曰∶晴履可耶？抑雨具去可耶？妻未答，则腹中朗应曰∶无雨。丹客惊惧曰∶汝何人？则曰∶虎四儿也。言未竟，又闻声曰∶虽不落也有几点。丹客曰∶汝又何人？曰∶虎五儿。一日，丹客欲炼丹，其妻腹中又曰∶汝所为，竟炼不成。必须炉如何置，火如何候，药如何辨。又应曰∶如何如何乃皮毛也。
如何如何小点化，如何如何大点化，待吾母为之可也。丹客遂如言行之，火然硫黄。偶客至门，室既不深广，而客又不行，其妇与二儿俱曰∶黄气迫人，奈何奈何？至夜熏蒸而死。（ 按∶后世有小点化之说，谓其传也。予则以为岂非天怒其泄，故欲灭其口乎。然亦不知何妖也。）
钱国宾云∶山西大同军人朱刘禄，娶妻孔氏，七年始孕，其腹极大，七月不能行，八月不能动，仰卧于床。延诊，右寸及两尺脉加别部一倍。经断，当生双女。其怀胎之状主难产，令服易产汤剂以救其母。至十月期足而产，产下一女，其腹不减。至三日，腹阵痛再产一女，其腹仍大，咸谓怪异，必伤其母矣。次日腹又阵痛，又产一女，腹始如故。初生二女存，三生之女毙。（雄按∶此不为异也。余里中故老张氏兄弟三人同产皆寿，而母亦无恙。又见王成衣之妻，一产三子，并育，而母产毕即晕脱。《随园诗话》载有一乳而生四子者，异事也。） 