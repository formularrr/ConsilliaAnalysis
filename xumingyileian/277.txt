卷三十  疝
       薛立斋治一小儿，睾丸作痛，小便赤涩，寒热作呕，乃肝脾之症，用小柴胡汤加山栀、车前、茯苓而愈。
一小儿睾丸肿硬，小便黄涩，用小柴胡汤加山栀、车前，并芦荟丸而消。
万密斋治梁大尹子病疝，右睾丸肿大如鸡卵，长约五寸，络脉旁下抵阴囊硬痛，大小便不通，用当归、川芎、木香、青皮、山栀仁、山楂子、小茴香、川楝子、泽泻，二剂而安。
一小儿肠痛，（即小肠疝也。）用《诸症辩疑》内一方，五苓散加川楝子、小茴香，入盐一捻神效。
张子和治霍秀才之子，年十二岁，睾丸一旁肿胀。张见之曰∶此因惊恐得之。惊之为病，上行则为呕血，下则肾伤而为水肿。以琥珀丸、通经散，一泻而消散。 