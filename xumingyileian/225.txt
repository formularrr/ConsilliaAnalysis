卷二十七  靥期
       附痂后。
徐仲光曰∶一痘浆足，结痂忽尔紫黑，此冲冒秽气也，以十全大补加木香，治之而愈。
一痘收痂，浓而干黑，身热咳嗽，乃风寒客肺也，麻黄汤得微汗而愈。
一痘痂如麸薄，粘皮不脱，昏睡内热，乃脾虚少血之故，以调脾养荣汤治之。
一痘收靥干黑，粘皮不脱，身热烦渴，睡卧不宁，有以气血不足大补之，四七日，枯槁而卒。
一痘如前，以犀角地黄汤加翘、蒡治之，火渐减而诸痘悉平，痂 渐脱而愈。此乃毒火弥炽之故，经曰火盛则水涸，此之谓也。
一痘痂浓而干黑，粘皮不脱，身热烦渴，谵语妄言，睡卧不宁，乃阴虚火甚也，以四物汤，合生脉散加枣仁。
一痘清浆，结 如麸，乃正气不足，不能化毒尽解。以补中益气汤加山药治之，两曲池发痈成脓而愈。
一痘靥淡白如麸，便溏减食，乃中气不足，用参苓白术散加肉果、陈仓米愈。
一儿九岁出痘，匀朗绽突，九日浆足，能食便溏。乃恃其顺而恣与之食，以致肚腹胀痛，停浆色滞。用消化药而便行安和。痘浆不长，乃食物虽消，正气受伤，当与调脾益气，助浆收敛。竟不从治，延至十四日，渐内虚倒靥，浆复化为水，而始行补气，不效，喘胀而卒。
一痘至十日十一日，头面将结痂，脓浆尚未充足，只是气虚不能托毒于外，急以木香散加黄 、蝉蜕而愈。
一痘十二三日，上身已结痂，下体尚灰白不充满，头温足冷，以木香散加附子、酒 而愈。
一痘至十四五日，遍身结痂而充，但是足下未焦，寒战切牙，以十全大补汤加附子愈。
一痘至十五六日，脓泡充足，当痂不痂，又作寒战切牙，只是不足，治以温补。
一痘如前，顶突根绽，此是阳火有余，胃气大热也，服白虎汤一剂而愈。
一痘痂脱尽，正额一痘溃而不敛，四九日作痒，破出臭脓，声哑闷乱而死。
一痘痂尽脱，头上一痘不敛，二十八朝，作痒甚，出蛆盏许，亦声哑闷乱而死。
万密斋治胡氏长女，痘甚密，脓成过期不靥。此女平日脾虚食少，性不服汤剂，以钱氏异功散加木香、青皮，蜜丸，米饮下，调理而安。
胡氏子痘甚密，脓成不靥，渐至溃烂。自起发以来，未得大便。此毒热郁蒸，故不成痂。欲下之，彼谓此子素弱，不可下。时有术士，符水甚验，乃书一符，焚而服之，少顷，腹中鸣而利下清水，众皆称妙。因思久未更衣，岂无燥矢？至次日，痘益溃烂，乃用胆导法，下燥矢三十余枚，如弹子大。众又笑曰∶此法更妙。痘即收靥，至腰又不收，盖大便下后，又未行也。再用胆导法，去燥矢十四枚，后皆溏屎，痘尽收而安。
一小儿因渴，饮水过多，湿伤脾胃，不靥，以四君子汤，人参补中，白术燥湿，茯苓渗水，甘草解毒，加防风以胜皮毛之湿，白芷以逐肌肉之水，桂以利关节而去寒水之邪，砂仁以温胃止渴，调理而安。
一小儿大便不通，热蒸于内而生湿，致浔淫不能成痂，用当归梢、生地以凉血，麻仁以润燥，酒大黄以泻热开结，生甘草以和中，得利而安。
一小儿泄泻不止，食少，此里虚不能成痂，用陈氏异功散合肉蔻丸而愈。
蔡氏子痘密脓成，过期不靥，面疮溃肿，起止呻吟，呛水吐食，语音不清。或谓不治。视其面疮肿起，正在贯脓，遍身皆然，非倒靥也。呛水呕食者，口唇肿硬，吞咽不便，非咽喉溃烂也。语音不清者，鼻中壅塞，气不得通，非失音也。疮毒尽表病，里和可治也。用苦参、酒芩、牛蒡、白蒺藜、何首乌、荆芥穗，等分为末，酒糊为丸，淡竹叶煎汤下，调理而安。时邻居一儿症同，谓不可治。或问故，曰∶彼过期宜靥，此未成脓不宜靥，一也。彼肿胀，犹实脓血，此则面平目开，皮脱肉干，二也。彼喉舌无疮，此则咽舌溃烂，呛水失音，三也。彼私与蔡氏求药，服之无效，死。（雄按∶吞咽不便，何以用丸？）
胡氏女十三岁，痘甚密，或与参、 大补之。二十日后，过期不靥，已溃烂，幸勿倒靥。乃温补过多，里邪尽出，表毒不解，急宜解表，勿使皮肉腐烂。不信。又逾五日，不收，乃用荆、防、升麻以解表，白芷以蚀脓逐水，连翘、牛蒡、甘草解郁蒸之毒。肺主皮毛，因黄 之补，肺热已甚，时值夏火正旺之时，用黄芩以泻肺中之火，解时令之热，调理一月而安。
卢文学妻李氏，痘甚密，未及成脓，面疮自破，皮肿脓聚，气多腥臭，过期不靥，饭食渐少，锁喉呛水。曰∶形症俱恶，恐不得痊，二十余日殒。
一小儿痘后又出一层小痘，其家惊忧。曰∶佳兆也。痘科云，轻者作三四次出，大小不一等，重者一齐涌出。此痘最轻，且无余毒，发已尽矣。果然。
吴氏子三岁出痘，毒气有余，谷气不足，食少，故不靥也。问服何药？曰∶无药可解，能食则生，不能食则死。次日思食，所食且多。曰∶死急矣。问故。曰∶谓能食矣，久不食而今思食，自少加多，胃气复也。今忽多食，乃胃败火盛，邪火杀谷，名曰除中，（出《伤寒论》。）犹膏之将灭，必大明而后熄，死在旦夕也。果然。
一小儿靥后，痂皮不脱，曰∶此脾肺二经不足也。盖肺主皮毛，脾主肌肉，其气不足，故痂难脱。用钱氏异功散加黄 、桂而愈。
一儿痘后，一身尽靥，痂皮尽脱，惟头与足不靥，曰∶此常候也，不必治。盖诸阳皆聚于头，乃阳中之阳，谓之孤阳。诸阴皆会于足，乃阴中之阴，谓之寡阴。孤阳不生，寡阴不育，所以头疮不收者，孤阳无阴也。足疮不收者，寡阴无阳也，久当自痊，但迟迟也。（说欠明允。）
一小儿痂落后，瘢内凸起作痒，此风热也，用人参败毒散加荆、防，一服安。后有患此者，用荆防败毒散加人参服之，外洗水杨汤，皆效。
一小儿落痂后，瘢肿复成疮，久不愈，此痘毒疮也。由犯手 掐，不得自脱，故皮肉受伤而复作疮，以苦参丸与服效。
一小儿落痂后，瘢毒不平，曰∶痘家戒食姜，恐靥不齐，瘢不平也。问之果然。
王氏女痂落，遍身尽白，色不红，日夜啼哭，遍身潮热，不思乳食，曰∶此症若不急治，或一二月，或二三年，必至成疳而死。不信，后果殁。其子亦患此，令服十全大补汤数剂，又与三合汤治之，其热即退，哭亦止，痂肉色尽红，方止药。又服加减八宝汤全愈。
一小儿已脱痂，初无他苦。一医视其目睛无神带白，曰∶不可为矣。逾日亡。（《广笔记》。） 