卷二十四  子悬
       （此证即胎上逼也。附子满。）
严氏紫苏散，许叔微云∶治怀胎近上胀满疼痛，谓之子悬。陈良甫曰∶妊至四五月，君相二火养胎，热气逆上，胎凑心胸，腹满痞闷，用此加黄芩、山栀之类。一方无川芎，名七宝散。紫苏一两，腹皮、人参、川芎、橘皮、白芍、当归各三分，甘草一分，锉分三服，水一盏，生姜四片，葱白煎，去渣服。（汪 庵曰∶此方每服止用苏叶一钱，当归七分，腹皮以下皆五分，甘草二分，无葱白。）
沈尧封治郁姓妇，怀妊九月，偶因劳动，遂觉腹痛，胎渐升至胸中，气塞不通，忽然狂叫咬人，数人扶持不住，即子悬之最重也。用旋复代赭汤去参、枣，连灌两剂，胎堕得生。又一妇证亦如之，服前药胎堕而死。又陆检修正室，子上撞心，江稳婆教磨代赭汁服，遂产两子。一子在上横于心下，一子撞着上子，故经一昼夜不止，撞心得不死，产下遂安。
陈良甫曰∶一妇孕七个月远归，忽然胎上冲作痛，坐卧不安。两医治之无效，遂云胎已死矣。用蓖麻子研烂，和麝香贴脐中以下之，命在呼吸。陈诊之，两尺脉绝，他脉和平。陈问二医作何证治之，答云∶死胎。陈问何以知之？曰∶两尺沉绝，以此知之。陈曰∶此说出何书？二医无以答。陈曰∶此子悬也。若是胎死，却有辨处∶面赤舌青，子死母活；面青舌赤吐沫，母死子活；唇舌俱青，母子俱死。今面不赤，舌不青，其子未死，是胎上逼。宜以紫苏饮连进，至十服，而胎近下矣。
雄按∶戊申秋，荆人妊八月而患咳嗽碍眠，鼻衄如射，面浮指肿，诸药不应。余思素属阴虚，内火自盛，胎因火动，上凑心胸，肺受其冲，咳逆乃作。是不必治其嗽，仍当以子悬治之。用七宝散去参、芍、生姜，为其胸满而内热也；加生石膏以清阳明之火，熟地以摄根蒂之阴。投匕即安。今年冬亦以八月之妊，而悲哀劳瘁之余，胎气冲逆，眩晕嗽痰，脘胀便溏，舌黄口渴，予蠲饮六神汤去胆星、茯苓，加枳实、苏叶、大腹皮以理气开郁，黄芩、栀子、竹茹以清热安胎，一剂知，二剂已。凡子悬证，因于痰滞者，余每用此法，无不应如桴鼓。
薛立斋治一妊妇，每因恚怒，其胎上逼，左关脉弦洪，乃肝火内动。用小柴胡加茯苓、枳壳、山栀而愈。但体倦不食，用六君子加枳壳、柴胡、山栀而瘥。
孙文垣治费少垣乃眷，妊已九月，痰多喘嗽，胎气上逆，眼撑不能起，两太阳微疼，此子悬症，兼痰火也。以大紫苏饮为主，才服一帖，即不上逆，胸膈顿宽。惟喘咳不止，与七制化痰丸而安。紫苏饮∶紫苏、腹皮、川芎、白芍、陈皮、当归、生姜、人参、甘草、葱白。
陆祖愚治梅养中子妇，孕七月，其夫出外经商，患胎上冲心，不时昏晕。或与紫苏安胎饮，数剂不效。脉之，寸大于关，关大于尺，俱带弦数，此血虚极而火炎之故也。用清气养荣汤，磨沉香四分，牛黄二分，煎就徐徐灌之，不终剂而苏矣。
万密斋治徐太和之妻，娠八月，得子满病。或作子悬治不效。腹满转甚，胎坠下迫，玉门大张，胞形外露，但仰卧不能坐，其脉两手俱坚大搏指。谓曰∶病无害，乃双胎也。胎肥气弱，不能束约，故下坠耳。用束胎利气主之，加人参一钱，升麻炒三分，服三剂，胎复上而安，后生一男一女。
杨乘六治我修侄妇，妊八月，一日胎忽上抢，塞至心口，喘满不思食，自汗，闷绝僵卧，口噤目直视，面色不赤，舌色不青，按其两手脉息尚有，急取丸子两许，滚水研化灌之。灌至两酒杯，胸口松动，口开睛转，手足运动而苏。问何药，乃尔神效？曰∶八味丸也。又问此何病而用此丸？曰∶此子悬也。由下元虚冷，中无火以养婴儿，故上凑以就心火之温，如入睡被中，足冷则上缩也。后用 、术、芎、归煎送前丸，服至两月而产。（沈尧封云∶此是百中仅一，非实见虚寒脉证，热药不可尝试。） 