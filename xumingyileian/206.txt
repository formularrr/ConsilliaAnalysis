卷二十七  谵妄
       徐仲光治一痘起胀，色焦枯，谵语，此火亢极也，以退火回生丹、无比散，治之而愈。
一痘密浆，其色白，昏睡谵语，此血虚也，保元汤加归、地、芎、冬、茯苓、枣仁。
一痘后午余发睡，面赤谵语，此火从虚发也，保元汤加归、芍、川连。
万密斋治胡三溪子痘，时常以手自掩其面，身下缩，频呼曰∶我怕，若有所见者。曰∶逆痘也。经曰∶肾败者失志，目中见鬼，死不治。钱氏曰∶肾病则下窜，此痘发于肾，不可为也。果然。
一妇年二十余，发热五日，痘不出，常起摸床壁，昏不知人，口喃喃不休。曰∶死症也。果然。
周璜子年十三，染痘发热，五日痘不出，发狂谵语，已进保元汤三剂矣。曰∶误矣，犯实实之戒也。凡痘发热之初，惊者平之，渴者润之，吐利者和之，便秘者利之，热盛者解之，如无他症，不须服药。今此子元气素浓，饮食夙强，乃以保元汤助火为邪，毒气郁遏，至于狂妄，热已剧矣。宜急下之，与三黄汤，得利，而狂止痘出，至十七日靥。（治痘之法，尽此数语。）
汪少溪婢染痘，发热颠狂。曰∶热极矣，当速解之。乃作三黄汤与服，得利，热减神清，痘出而安。
徐氏子年十七出痘，至脓将靥，忽发狂，妄语起舞，或殴人骂人，皆平日仇恨者，一身之疮尽迸破，祈禳不效。乃用安神丸百粒，作二次服，良久始省。问其所为，殊梦梦也。 