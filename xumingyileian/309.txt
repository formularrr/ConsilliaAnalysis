卷三十三・外科  附骨疽
       王肯堂治一人，患附骨疽，脓熟不能泄，溃而入腹，精神昏愦，粥药不入，医无所措。诊之，脉细如蛛丝，气息奄奄，曰∶无伤也。用针刺其腹，脓大泄，然皆清稀若蟹吐沫。在法为透膜不治，用参、 、附子，加厥阴行经之药，大剂饮之，又服八味丸，食大进，米升余，肉数脔，旬日而平。所可治者，溃疡之脉，决实者死，细微者生，病脉相合，故可治也。刺腹者，脓不泄，必内攻，按之知其疮深，即刺无害，所以不透膜。八味补肾，肾气旺而上升，胃口开而纳食。凡泄脓既多，刀圭之药，其何能济？迁延迟久，且有他患，故进开胃之药，多食肉以补之，肌乃速生，此治溃疡之大法。
一男子腿根环跳穴患痛彻骨，外皮如故，脉数而滞滑，此附骨疽，脓将成也。用托里药六剂，肿起作痛，脉滑数，其脓已成，针之出碗许，更加补剂，月余而瘳。
一男子患附骨疽，肿硬发热，骨痛筋挛，脉数而沉，用当归拈痛汤而愈。
张景岳治一人，年三十余，素多劳，忽患环跳酸痛，数月后大股渐肿。曰∶此附骨也，当速治。与活命饮二帖，未效，而肿益甚。因混投清火解毒，遂致呕恶发热，饮食不进，势甚危。复求治，与参内托散，大加炮姜，数剂而呕止食进，其肿软熟。知其脓成，针之脓不多，复与九味异功煎，遂大溃，且瓣瓣出脓，溃者五六处，腿肉尽去，止存皮骨矣。溃后复呕，发热不食，以十全大补汤、九味异功散，相间与之，热渐退，食渐进。然足筋短缩，但可竖膝仰卧，左右挨紧，毫不能动，动则痛极，自分已成废人。凡用十全大补三十余剂，人参三斤，乃肉生筋舒如故。
一人年近三旬，素不节欲，忽环跳穴酸痛月余。张曰∶此最可畏，恐生痈毒。不信，或谓筋骨痛常事耳，不过风热使然，与散风清火药。至半年后，果微肿，复求治。曰∶速用托补，以救根本，尚不迟也。又不信，谋之疡医曰∶岂有肿疡未溃，遽可温补耶？复用清火消毒之剂，及大溃而危。再延视，则脉症俱败，悔无及矣。
一膏粱子年三旬，素耽酒色，亦患前症，令早服药，执拗不从。及肿而脓成，令速针之。不肯，偏信庸流，敷以苦寒解毒之药，不知脓已成，犹何毒之可解？但有愈久愈深，直待自溃，元气尽去，不可收拾耳。
立斋治地官孟乡环跳穴患疽，内服外敷，皆败毒寒剂。因痛极刺之，脓瘀大泻，疮口开张，其色紫黯，右关脉浮大，此胃气复伤，不能荣于患处也。以豆豉饼，六君子加藿香、砂仁、炮姜，数剂，由是胃气醒，而饮食进，患处暖而肌肉渐生。再以十全大补汤而愈。
大君都承庆患附骨疽，内痛如锥，外色不变，势不可消。喜其未用寒削，止因痛伤胃气，而不思饮食，用六君子汤治之，饮食少进。更以十全大补，二十余剂而脓成。针去，仍以大补汤，倍用参、、归、术，加麦冬、五味、远志、贝母，数服脓渐止，而疮亦愈。
一儒者左腿微肿，肉色如故，饮食少思，此真气虚而温邪内袭也。盖诸气皆秉于胃，法当助胃壮气，遂用六君子加藿香、木香、当归，数剂饮食渐进。更以十全大补，元气复而愈。
一儒者两腿肿痛，肉色不变，恶寒发热，饮食少思，肢体倦怠，脾气不足，湿痰下注也。以补中益气加半夏、茯苓、白芍，二剂寒热退而肿痛消。又十余剂，脾胃壮而形体健。
一男子因负重，饮食失节，胸间作痛，误认为疮毒，服大黄等药，右腿股肿，肉色如故，头痛恶寒，喘渴发热，脉洪大而无力。此劳伤元气，药损胃气而然耳。用补中益气汤四剂，又用十全大补汤数剂，喜其年少而愈。
薛立斋治一妇人，患附骨疽，久而不敛，致腿细软，脉来迟缓，即以十全大补汤加牛膝、杜仲，及附子饼灸之，两月余而愈。凡脓溃之后，脉滞迟缓者，易愈，以其有胃气故也。脉来细而沉，时直者，里虚欲变症也，若烦痛尚未痊也。洪实粗散者，难疗，以其正气虚而邪气实也。
一妇人环跳穴作痛，肉色不变，脉紧数，此附骨疽也。脓未成，用内托黄 酒煎汤，加青皮、龙胆草、山栀，数剂而消。
一妇人患附骨疽，久不愈，脓水不绝，皮肤瘙痒，四肢痿软。以为虚，欲补之。彼惑为风疾，遂服祛风药，竟致不起。陈无择云∶人身有皮毛、血脉、筋膜、肌肉、骨髓，以成其形，内则有心、肝、脾、肺、肾以主之。若随情妄用，喜怒劳逸，致五内精血虚耗，使皮血筋骨肉痿弱，无力以运动，故致痿 ，状与柔风脚气相类。柔风脚气，皆外所因，痿则五内不足所致也。
山西曹主簿，年逾四十，夏间患附骨疽，服托里药而愈。至秋饮食少思，痰气壅盛，口舌生疮，用八味丸治之而愈。
一老人腿患附骨疽，肿硬，大按方痛，口干脉弱，肿聚不溃，饮食少思。谓肿下而坚者，发于筋骨；皮色不变者，发于骨髓。遂以参、 等药托之，三十余剂，脓虽熟不穿。谓药力虽达，必须针刺。不听，至旬日方刺之，涌出清脓五六碗许。然衰老之人，气血不足，养毒又久，竟不治。大抵疮疽日不退，宜托之，有脓刺之，有腐肉取之，虚则补之，此十全之功也。
王上舍患附骨疽，畏针不开，臂膝通溃，脉数发渴，烦躁时嗽，饮食少思。齐氏曰∶疮疡烦躁，时嗽，腹痛渴甚，或泻利无度，此恶症也。脓出之后，若脉洪数难治，微涩迟缓易治。遂刺之，脓出四五碗许，即服大剂参、 、归、术。翌日脉稍敛，更以八珍汤加五味、麦冬、肉桂、白蔹，三十余剂，脉缓脓稠，三月而愈。
王洪绪治附骨疽方∶用白芥子捣粉，酒 调涂。或以大戟、甘遂二末，白蜜调敷，内服阳和汤，每日一剂，四五日可消。消后或服子龙丸，或服小金丹，以杜后患。大忌开刀，开则成缩脚损疾。 