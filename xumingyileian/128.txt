卷二十四  内伤
       高鼓峰治吴餐霞室人妊娠，患胸腹 胀，不思饮食，口渴下痢。医以消导寒凉与之，病转甚，而胎不安。
高曰∶此得于饮食后，服凉水所致耳。（脉必沉而迟濡。）投以大剂理中汤，数剂乃全愈。
一妇人患内伤证，孕已八月，身体壮热口渴，舌苔焦黑，医以寒凉治之。高曰∶无论内伤，即麻黄、桂枝证也，须安胎后攻邪。今两手脉数大无伦，虚热盛极，乃复用寒凉，阳受阴逼，其能久乎？投以滋肾生肝饮，一剂热退，继用补中益气汤而愈。
薛立斋治一妊妇，因停食，服枳术丸，胸腹不利，饮食益少。少服消导宽中之剂，其胎欲坠，此脾气虚而不能承载也。用补中益气及六君子汤，中气渐健，其胎渐安。又用八珍汤加柴胡、升麻调理而痊。
一妊妇饮食停滞，心腹痛胀。或用人参养荣汤加青皮、山楂、枳壳，其胀益甚，其胎上攻，恶心不食，右关脉浮大，按之则弦。此脾土不足，为肝木所侮。用六君子加柴胡、升麻而愈。后小腹痞闷，用补中益气汤升举脾气乃痊。 