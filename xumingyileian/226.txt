卷二十七  伏陷
       附倒靥。
徐仲光治一血热痘，初失凉解，至五六日，方进芩、连、归、地、翘、红，才起胀。灌浆至半浆，又不服药，九朝，变黑归肾，面唇腰脚皮肉俱黑，仍用前药加金汁及人牙散。势少缓，又用黄连、生地、红曲各一钱，木香三分，灯心一钱。次日加犀角、连翘，黑色俱散，唇眼俱清，前方连进四剂而愈。
万密斋治吴氏子，磊落红活，顺痘也。其儿脾胃素弱，起发略迟，或谓其气虚，妄投陈氏木香散一剂，痘转平不起。又投陈氏异功散一剂，再延视，不可为矣。
李氏子四岁出痘，十日后，痘顶平陷，根窠红紫，昏睡不食，不可救也，次日死。
吴氏女痘将脓，面上有干靥者，犯倒陷逆症，乃用参、 、甘草节、归、地、赤芍、银花、牛蒡、连翘、麻黄酒蜜拌炒黑、红花子、山甲末，水煎服。且告之曰∶服后若先干者，复起作脓。未干者，壮红饱满，空处再出小痘，上也。不作脓，不补空，或痈肿，次也。否则不可为矣。连进三服，已干者不肿，未干者饱脓，空中补出不多，手足发痈。后以十全大补汤加银花、连翘，调理而安。
雷邑丞孙，五岁出痘，衣以浓锦，围以浓被，日夜向火，任其饮酒，未七日而靥，面目至腰，溃烂平塌，无作痂者。曰∶此非至是倒靥也。亟用疏理解毒之药，减去衣被，勿近火饮酒，方保无事。以黄 、白芷排脓托里，防风、蝉蜕以疏表，青皮、桔梗以疏里，牛蒡、甘草以解毒、一服溃疮复胀，大便脓涎，此毒气中外无留矣。戒勿再药，恐生他病也。
董氏女年十九，腊月半出痘，至岁中不能收靥，精神已昏，饮食俱废。视之，僵卧如死人，其脉洪实调匀。此本倒靥逆症，幸脉洪实，不疾不徐，今舍症从脉治之。若得坏疮复起，新疮复出，人事清爽，饮食如常，则无事矣。乃用升阳降火汤加黄 、当归、木香、青皮，连进三剂。初三日，复出一层新痘，旧者尽干。初五日出尽，周匝一身，乃渐苏醒，能言，求饭食。根据期起发，至十三日靥后，以十全大补汤调理。谓痘倒靥必归肾，今幸愈，尤当防目疾，宜预解之。不听，半月后，左目痛不能开，果丧明。（此案不的，大抵前案中升发太多，故目受其病。余见倒靥后起者甚多，不必皆伤目也。）
柴氏妇二十七岁，痘甚密，脓成时，鼻准先干。曰∶此症凶也，不可治。问故，曰∶起发未透，脓浆未熟，不当靥也。况收靥自有次第，形色亦殊，先自口唇两旁收起，漏浆堆脓，面疮皆然，自项以下，则成 壳。今痘未熟而靥，乃倒陷也。自鼻先收，失其序也。不漏浆者，干枯也。后竟死。 