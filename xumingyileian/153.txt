卷二十五・产后  呕
       （附霍乱）
陈霞山治一妇，产后伤食，致胃虚不纳谷，四十余日，闻谷气药气俱呕，以参、苓、白术、炒曲各一钱，陈皮、藿香各五分，炙甘草三分，砂仁五分，陈米一合，用沸汤二碗，泡伏龙肝末澄清汁煎药服而安。
薛立斋治一产妇，患腹胀，满闷呕吐，因败血散于脾胃，不能运化所致。或用抵当，（疑是抵圣汤。）败血已下，前症益甚，小腹重坠，似欲去后。薛谓脾气虚而下陷，用补中益气汤加炮姜温补脾气，重坠如失。又用六君子汤而安。
一产妇停食霍乱，用藿香正气散之类已愈。后胸腹膨胀，饮食稍过即呕吐，或作泄泻，此脾胃虚极，用六君子汤加木香治之渐愈。后因饮食失调，兼恚怒，患霍乱，胸腹大痛，手足逆冷，用附子散，又用八味丸以补土母而康。设泥痛无补法，而用辛散，或用平补之剂，必致不起。 