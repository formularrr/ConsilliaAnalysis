卷二十五・产后  喑
       沈明生治袁令默女，素禀不足，分娩后，体倦发热，医者以其弱龄瘦质，且遵丹溪产后当大补之法，遂以参、 进之，病益甚。诊之，脉浮而涩，此不惟有瘀血，且有风寒在内。夫瘀血未尽，外邪初感，均有用参之诫，是以补之无功耳。遂用解表散瘀之剂，三四服后，热除胸爽。然倦怠如故，曰∶参、 之用，此其时矣。而袁惩噎废食，因循勿与。越至四五日，忽舌喑不语，或用茯神、枣仁，或用南、半、姜、橘，或用芩、连，皆不效。复延治，察其神情，虽不能语，然每对食物，辄注目以视，得食则神稍旺，更衣则神即疲，且脉空而大。经云∶脾之脉，连舌本，散舌下。心之别脉系舌本。今火土两虚，医药杂乱。经又云∶言而微，终日乃复言者，此夺气也。况经月不语乎，不惟用参，且应用附矣。服五六日，诸症悉愈。夫病机者，间不容发，有昨宜用攻，而今宜用补，旦宜用热，而夕宜用凉，惟视其机之所在，以法合病耳。故是症也，不用补之害，与骤补之害，同失其机甚矣，机之难也。 