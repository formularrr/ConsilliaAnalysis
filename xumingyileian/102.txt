卷二十三  热入血室
       孙文垣治李氏妇，胸胁大腹作痛，谵语如狂，寅、卯、辰三时稍轻，午后及夜痛甚。（病在血分。）原有痰火头疼牙疼之疾，又因经行三日后头痛发寒热，医以疟治。因大恶热，三四人交扇之，以两手浸冷水中，口含水而不咽，鼻有微衄，（热在经络。）又常自悲自哭，（如狂。）痛时欲奔窜，剧则咬人，（蛔厥。）小水直下不固，（肝热。）喉哽哽吞药不下。脉之，左弦数，右关洪滑，曰∶此热入血室也。误服治疟刚燥之剂，扰动痰火，以致标本交作。其胸胁痛者，病属少阳也。剧则咬人者，虫行求食而不得，故常觉喉中哽哽然也。以小柴胡汤加桃仁、丹皮，而谵狂减。次日，与安蛔汤，痛止、饮食进而愈矣。
元素侄妇，春温后经水适止，余热不退，口中甚渴，胸胁痛而耳重听，（少阳。）脉左弦数，右滑大而数，小柴胡加石膏、知母、桔梗、枳壳、葛根、栝蒌、半夏、神曲，服下热渴如旧。改用柴胡二钱，人参、甘草、天花粉、黄芩、（小柴胡汤去半夏，加天花粉，以血家忌半夏也。）白芍、红花、当归、丹皮、知母各八分，调理而瘳。（此症无谵妄发狂，然以凉解不应，必用诸血药乃应，则仍是热入血室者矣。雄按∶本方渴者去半夏加栝蒌根，不但为血家所忌也。况此证并非血虚，而仍用行血之药乎？）
缪仲淳治张璇浦内人，患热入血室，发狂欲杀人。医以伤寒治之，煎药未服。邀缪往，缪曰∶误矣。覆其药，投一剂而安。先与童便，（心主热，邪从血分上乘于心，故发狂。先与童便引热下行，最为元解。）继与凉血行血安心神药，遂定。
朱氏妇经行一月不止，每黄昏先寒后热，遍身疼痛，胸膈胀闷，必得大喊叫嘶，用手探吐痰涎乃宽，且渴甚，此痰饮疟疾。今饮食不进，夜如见鬼者，乃热入血室也。用小柴胡加生地、丹皮、桃仁两帖，后以白术三钱，陈皮、麦芽各一钱，乌梅一个，姜三片，水煎服之，寒热止，诸症皆安。
陆养愚治臧尧山夫人，向有头风症，八月间患腹痛，日轻夜重，痛作昏愦，语言不伦，唇口燥裂而不欲汤饮，已十日。或投香燥行气益甚，身热如火，饥不能食。脉之，沉数而弦。询之，适经行时感冒，自发寒热，头大痛。平日服川芎茶调散，今服之，头痛稍止，而身热更甚，遂变为腹痛。再问经行如常否？谓比平素觉微快。曰∶此必热入血室也。或谓此伤寒症乎？曰∶岂必伤寒，而后热入血室哉？凡病未有无客热者，况初得之感冒，因头痛而以茶调散遏之，热无从泄，遇经行血室空虚，热乘虚而入，因以成瘀。血瘀下焦，饮食不进而作痛，亦势使然也。用小柴胡以清其势，丹皮、红花、桃仁以去瘀，人参、麦冬生津止渴。二剂神清，痛减能食。日服二剂，两日后送润字丸一钱，大便去硬血数枚，痛全愈。减桃仁、红花，加归、芍，调理而安。
薛立斋治一妇人，多怒，手背患疮出血，至夜发热妄语，服清心凉血药不应，乃热入血室而然也。遂以加味小柴胡汤二剂，血止而热亦清矣。 