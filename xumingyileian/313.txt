卷三十四・外科  结核
       王洪绪治一妇，项上痰核三处，年久生管，以拔管药插入，日易，半月愈其二，唯一管渐浅。不意其夫远归，两日管深如前。后其母接女归，治之即愈。
一壮年臂上有二管，王问其有暗疾否？曰∶素患梦遗。乃以六味去泽泻，增龟胶、龙骨、芡实、莲须为丸，鹿含草煎汤，早晚送下三钱，服半料愈。愈后即用拔管药，仍服前丸，二管皆愈。
一人耳下患恶核，被医穿生管，以阳和汤、小金丹轮服，未溃者全消，复求消管。王曰∶消管甚易，管消即敛。倘将敛时，一经走泄，管即复生矣。喜其谨疾遂愈。消管方∶皂角刺尖五钱，柘树膜五钱，红腹金钱鳖三钱，榆树皮一钱，真蟾酥一钱，研极细。每遇漏管，先以猪鬃探通，料其浅深，然后以绵纸卷药为条塞入，日易日塞，至愈乃止。
薛立斋治一妇人，经事不调，肢体结核，如榛如豆，不计其数，隐于肉里，其色不变，三年余矣，大按则痛。或投以降火消毒，乃不按自痛，发热作渴，日晡益甚，经水过期，左关脉数，此肝火血燥也。用清肝益荣汤，六十余剂，诸症已愈。惟项核未消，又以当归龙荟丸散服，及八珍汤加柴胡、山栀，三十余剂而痊。
一妇人久郁怒，胸胁内股外 各结核，寒热往来，经候不调，胸膈不利，饮食少思，大便不调，左关弦洪，右寸弦数，右关弦紧。曰∶左关弦洪，肝经热也；左寸弦数，木生火也；右关弦紧，肝克脾也；右寸弦浮，木侮金也。法当生肝血，遂用加味四物汤而诸症退。用加味逍遥散而经候调，用加味归脾而全愈。
一妇人因怒，肢体结核，睡中发搐，左关弦洪，此肝火血燥筋挛。当清肝火养元气，遂用加味小柴胡汤、加味逍遥散，渐愈。又用八珍汤加丹皮、柴胡、山栀、钩藤而愈。
一妇人肢体结核，胸腹痞闷，气泄稍宽，此肝脾郁滞。不信，服降火行气化痰，病愈甚，而气愈虚。用加味逍遥、加味归脾，二药间服，半载而痊。
一妇人项间结核，不时寒热，左目紧小，头项振掉，四肢抽搐，此肝火血虚风热也。用加味逍遥加钩藤，数剂，诸症渐愈。又用八珍汤，调理而痊。
一妇人耳内、耳后、项侧结核作痛，寒热口苦，月经不调，此肝胆经火而伤脾胃也。用四君、柴胡、丹皮及六味丸而愈。
一妇人因怒结核，经行不止，发热，昼安静而夜谵语。此血分有热，用小柴胡加生地顿安。其核尚在，经来先期，肝脉弦数，此肝火血涸而筋挛也。用加味逍遥加生地，月经如期而核消。
一妇人项臂结核，头疼寒热，乳内时疼，两胁 痛，此肝脾郁火而血燥。先以加味逍遥散，再用加味归脾汤而愈。
一妇人素郁怒，患结核，内热晡热，久而不愈。若面色萎黄，则月经过期而少；若面色赤，则月经先期而多。曰∶面黄过期，脾经虚弱也；面赤先期，脾虚火动也。朝用补中益气，升举脾土以益气血，夕用加味逍遥，滋养肝血以息阴火，复以归脾汤解郁结，半载元气复而痊。又有患前症，因脾虚下陷而发热，乃专治其疮，变瘵而殁。
一女子耳下结核， 痛寒热。此属肝经风热，用栀子清肝饮一剂，诸症悉愈。后因怒，耳后并额两角作痛，寒热。此兼少阳经症，仍以前药加羌活，二剂而瘥。
一妇人项患五核，时常寒热，肝肺弦长，而出寸口，此血盛无耦之症也。用小柴胡汤加生地、乌梅，治之而愈。（雄按∶阴虚者，每见此脉，治宜壮水，小柴加梅、地，不过用法之一格耳。）
施二守项右患一核，用凉药贴颈皆肿。又敷之，肿连胸胁，冷应腹内。不悟凉药所致，尚以为毒盛，形体困惫，自分不起。见其敷药处热气如雾，急令去药，良久疮色变赤，刺出脓血，用托里药而愈。
举人江节夫两耳下，两臂，两肋结核，恪服祛痰降火软坚之剂，益甚。薛曰∶此胆经血虚火燥也。盖胆经行人身之侧，前药必致亏损。至明年七月，复请视，各核皆溃，脉浮大而涩，时金旺于秋，木受金克，必不治。果卒。
周上舍两耳下项间筋牵，壅肿坚硬，咳嗽气喘，内热盗汗，所服皆化痰散坚行气之剂，势益甚。诊之，左关弦涩，左尺洪数，此怒气伤肝，房劳损肾。须滋肾水，生肝血，慎调摄，至水旺之际，庶可愈矣。彼欲速效，乃外敷商陆、锻石等药，内服海藻、蓬术之类。至秋金旺之际，元气愈虚，肿甚而殁。
一上舍素豪善怒，耳下结一核，后溃而疮口翻张如菌， 连头痛，或胸胁作胀，或内作寒热。或用清热消毒之药，年余未瘥。用补中益气汤、六味地黄丸而寻愈。（疮口翻出，亦名翻花疮。）
邵黄门子手合骨处患一核，半年后溃一小孔如粟，又年余不合，日出清脓数滴，或止三四滴，面上赤，脉数口干，夜则发热，昼则恶寒，行履如故，此气血俱虚也。辞不治。月余后，他处相会，彼云小儿有不药之功矣。薛曰∶过火令，方为善也。已而果毙。
缪仲淳治一女子，颏下发一硬块而不痛，有似石瘿。用贝母、首乌各三钱，连翘、白芨、花粉各二钱，牛蒡、苍耳、青木香各一钱半，银花、鲜菊、地丁各五钱。先用夏枯草五两，河水五碗，煎三碗去渣，纳前药煎至一碗，服十剂全消。（外敷方∶南星三两，海藻、昆布、槟榔、姜黄、白蔹、牙皂各一两，末，醋调。）
薛立斋治一男子，神劳多怒，颈肿一块，久而不消，诸药不应。以八珍汤加柴胡、香附，每日更隔蒜灸数壮，及日饮远志酒二三盏而渐消。 