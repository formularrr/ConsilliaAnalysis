卷三十六  竹木刺伤
       曾氏荣曰∶元贞乙未春，有王千户来自广西，安船河下，一子仅二周，患头痛，服药、针灸不效。召曾诊视，色脉俱好，惟额上微红，以手法验之，大哭泪下。其母怒而见诘，曾亦置之勿论，但究心以病为事，再问当时得病之因。千户云∶初在静江时，大风吹篷扑着，便不快。曾曰∶此疾若令细揣头上，便知其症。彼诺之，遂遣家人出外探亲，其父自抱，曾揣之，果有小筏签刺在囟上皮下，即篷签也。以酥油润透，用镊摘出，痛定即安。若以匹妇饶舌而退，则及幼之心不溥矣。后之医流，倘见婴儿色脉好而病者，用药不应，必有他故，宜细心推原，切勿拘泥可也。（《幼幼心书》）
富次律云∶治竹木刺，出《圣惠方》，曾用救一庄仆，极妙。其人有一脚心刺痛楚，濒死，黄昏敷药，痛尤甚，至四更视之，刺已出，遂安。用乌羊粪烂捣，水和罨伤处，浓敷之为佳。（《百乙方》） 