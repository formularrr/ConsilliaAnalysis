卷三十六  脾伤腹痛
       （附血虚胁胀、血瘀胁胀。）
陈侍御坠马，腿痛作呕，服下药一剂，胸腹胀痛，按之即止，惟倦怠少气。诊其脉，细而涩，曰∶非瘀血也，乃痛伤气血，复因药损脾气而然耳。投养脾胃生气血之药而愈。
李进士季夏伤手，出血不止，发热作渴，两胁作胀，按之即止，此血虚也。用八珍加软柴胡、花粉治之而愈。更用养气血之药调理而痊。
孙文垣治桂亭兄，壮年原有湿热痰积。年逾艾，偶坠轿，跌伤背胁，外敷内攻而愈。越十五年，左胁痛，手不可近，左脉弦数，坚劲搏指，小腹亦痛。知为旧瘀及痰积作祟，以青皮、赤芍、黄连、当归尾各一钱，桃仁钱半，大黄二钱，滑石三钱，临服调元明粉一钱。服下吐痰碗余，大便仅行一次，左胯及腿膝皆痛，卧不安，小腹痛甚，此瘀血欲行未能也。再与前方加减，便三次，皆沉香色稠粘瘀物，腹痛除，胯痛仍在。再与加减，便行四次，所下紫黑如筋膜者甚伙，诸症悉减。因食鸡汤、牛肉，腹痛复重，此余积未尽，欲再下之，恐年高不任。曰∶药力已到，积已动，行而后补，庶无反顾之忧。仍以前药去大黄，调元明粉，下二次，瘀物如前之半，诸痛俱平。用人参、白芍、甘草、陈皮、山楂、桂心、当归、半夏，调理半月而愈。
一男子跌仆，皮肤不破，两胁作胀，发热口干，自汗，类风症，令先饮童便一瓯，烦渴顿止。随进复元活血汤，倍用柴胡、青皮，一剂胀痛悉愈，再剂而安。发明经云∶夫从高坠下，恶血流于内，不分十二经络，圣人俱作风中肝经，留于胁下，以中风疗之。血者，皆肝之所主，恶血必归于肝，不问何经之伤，必留于胁下，盖肝主血故也。甚痛则必有自汗，但人汗出，皆为风症。诸痛皆属于肝木，况败血凝滞，从其所属入于肝也。从高坠下，逆其所行之血气，非肝而何？以破血行经药治之。
一男子坠马，两胁作痛，以复元活血汤，二剂顿止。更以小柴胡加当归、桃仁，二剂而安。 