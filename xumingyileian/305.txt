卷三十三・外科  腿痈
       薛立斋治一男子，年逾二十，禀弱，左腿外侧患毒，三月方溃，脓水清稀，肌肉不生，以十全大补汤加牛膝，二十余剂渐愈。更以豆豉饼灸之，月余而痊。
滁州于侍御髀胛患毒，痛甚，服消毒药，其势未减。即以槐花酒一服，其症大去。再以托里消毒而愈。
丁兰年二十余，股内患毒，日久欲求内消。诊其脉滑数，知脓已成，且气血虚，不溃，遂刺之，脓出作痛，以八珍汤治之少可。但脓水清稀，更以十全大补汤加炮姜、附子五分，数剂渐愈。仍服十全大补汤，三十余剂而痊。
一僧患股内肿一块，不痛不溃，治以托药二十余剂，脓成，刺之作痛。谓肿而不溃，溃而反痛，此气血虚甚也，宜峻补之。彼云∶痛无补法。曰∶正气不足，不可不补，补之则气化而痛邪自除。遂以参、 、归、地、白术治之，两月而平。
一男子腿内患痈，漫肿作痛，四肢厥逆，咽喉闭塞，发寒热，诸治不效，乃邪郁筋络而然也。用五香连翘汤一剂，诸症少退。又服之，大便行二次，诸症悉退而愈。
薛立斋治一男子，先腿痛，后四肢皆痛，游走不定，至夜益甚，服除败毒之剂，不应。其脉滑甚，兼湿痰浊血为患。以二陈汤加苍术、羌活、桃仁、红花、牛膝、草乌，治之而愈。凡湿痰湿热，及死血流注关节，非辛温之剂，开发腠理，流通隧道，使气行血和，焉能得愈？
上舍李通甫腿患疮作痛，少食作呕，恶寒。此痛伤胃气，用六君子汤加当归，四剂疼痛少止，饮食加进。又以十宣散加白术、茯苓、陈皮，数剂脓成，针而出之。又以前散去防风、白芷，数剂而痊。
一老人腿患痈自溃，忽发昏瞀，脉细而微，此气血虚极也，以大补之剂而苏。
一男子患腿痛而不 肿，大小便利调和，用托里荣卫汤，数剂而消。
一男子内股患毒，肿硬痛甚，不作脓，隔蒜灸五十余壮，势退七八。以仙方活命饮，四剂而脓成。
用十宣散六剂，脓溃而愈。凡疮或大痛，或不痛，麻木，灸最良。
一男子腿内侧患痈，未作脓而肿痛，以内托黄 、柴胡，二剂少愈，又二剂而消。
一男子腿外侧患痈，漫肿大痛，以托里黄 酒煎汤，二剂少可。更以托里散数剂，溃之而愈。
一妇人腿痈，久而不愈，疮口紫陷，脓水清稀。以为虚，彼不信，乃服攻毒之剂，虚症蜂起。复求治，令灸以附子饼，服十全大补汤百余剂而愈。凡疮肿脓清不敛者，再或陷下，皆气血虚极也，最宜大补，否则成败症。若更患他症，尤难治疗。
一男子腿痈内溃，针之脓出四五碗，恶寒畏食，诊脉如丝，此阳气微也。以四君子汤加炮附子一钱，服之寒少止，又四剂而止。以六君子汤加桂，数剂饮食顿进。乃以十全大补汤及附子饼，两月而愈。
一男子患腿痈，兼筋挛痛，脉弦紧，用五积散加黄柏、柴胡、苍术，治之而痊。
一男子腿痛，兼筋挛骨痛，脉弦紧，以大防风汤二剂，挛少愈，又二剂而肿消。但内一处尚作痛，脉不紧，此寒邪已去，乃所滞瘀浊之物欲作脓，故痛不止。用托里药数剂，肿发起，脉滑数，乃脓已成矣。针之，用十全大补汤，月余而安。
一男子右腿赤肿 痛，脉沉数，用当归拈痛汤，四肢反痛。乃湿毒壅遏，又况下部，药难达，非药不对症也。遂砭患处去毒血，仍用前药，一剂顿减，又四剂而消。
丹溪诊东阳李兄子，年逾三十，形瘦肤浓，连得忧患，又因作劳过于色，忽足腿外侧 上红肿，其大如栗。一医问其大府坚实，与承气汤，两帖不效。又一医教以大黄、朱砂、生粉草、麒麟竭，又二三帖。半月后召视之，曰∶脉实大，事去矣。后果殁。
马铭鞠治江都尹子，九岁，患腿痈。治弥月，势渐盛。按之坚如石，幸儿气浓，可内消，用牛膝、米仁、地榆、生地、牛蒡、银花、连翘、甘草。初剂加利药微利之，即稍宽。后两剂加汗药微汗之，势益宽。至数剂，取穿山甲末五钱，半入煎，半调药送下。儿善饮，令一醉，自此顿消，半月地下行矣。初一医欲开刀，遇马中止。凡外科宜以开刀为戒。（《广笔记》）
薛立斋治一男子，患腿痈，脓已成，针之出二碗许，饮以托里药一剂，大发热。更以圣愈汤，二剂而止。翌日恶寒不食，脉细如丝，以人参一两，熟附子三片，姜、枣煎，再服而愈。但少食不寐，更与大补黄 汤而平。
一男子腿肿发热畏寒，以补中益气汤治之。彼以为缓，乃服芩、连等药，热愈甚。复请治，与人参养荣汤，二十余剂而溃。更以参、 、归、术、炙草、肉桂，又月余而敛。夫火之为病，当分虚实。
芩、连苦寒，能泻心肺有余之火。若老弱或饮食劳倦而发者，此为不足，当以甘温之剂治之。未尝有实热而畏寒，虚热而喜寒者，（ 按∶二语却未然。）此其验也。
陆封公养质患腿痈，医用忍冬花、角刺、连翘、白芷、贝母、花粉、陈皮、乳香、没药，治之不效。仲淳即前方加棉地榆、炙甘草、紫花地丁，服三四剂愈。 