卷二十四  泄泻
       陈三农治一妇，有孕常作泻。久泻属肾，用白术四两，煮熟山药二两，炒甘草一两，炙杜仲姜汁炒、松花炒各七钱，米糊为丸，服愈。（雄按∶仍是治脾。）
薛立斋治边太常侧室，妊娠泄泻。自用枳、术、黄连之类，腹闷吐痰，发热恶寒，饮食到口即欲作呕，强进匙许，即吞酸不快。欲用祛痰理气。此因脾胃伤而痰滞中脘，若治痰气，复伤脾胃矣。遂以参、术、炮姜为末，丸如黍米，不时含咽三五丸，渐加至三百丸，后日进六君子汤寻愈。
进士王缴征之内，怀妊泄泻，恶食作呕，此脾气伤也。其姑忧之，强进米饮。薛曰∶饮亦能伤脾胃，且不必强。别用人参养胃汤饮之，吐水酸苦，又欲投降火寒药。曰∶若然，则胃气益伤也。经云∶损其脾胃者，调其饮食，适其寒温。后不药果愈。
一妇人因怒，胸膈不利，饮食少思。服消导顺气之剂，脾胃愈弱，饮食少，大便不实，且无度，久而便黄水，或带白。视其面色黄中隐白，曰∶黄色脾虚也，白色肺虚也。朝以补中益气汤，升补胃气，夕以六君子汤，培补脾气而愈。
易思兰治石城福王歉之妃，癸酉六月受孕，偶患泄泻，府中医用淡渗药止之，自后每月泄三五日。有作脾泄者，用参苓白术散之类，二三服亦止，然每月必泄五七次。至次年三月，生产后连泄半月，日夜八九次，诸药不效。易诊之，两寸尺俱平和，惟两关洪大有力，易曰∶此暑病也。以黄连香薷饮治之，一剂减半，再剂全愈。惟肝脉未退，又用通元二八丹，调理半月后平复。王曰∶妃患泄近一载，医未有言暑者，公独言暑，何见也？易曰∶见之于脉，两关浮而洪大有力，故知为暑泄也。王曰∶《脉经》云，风脉浮，暑脉虚。今洪大有力，非虚也。何以断暑？易曰∶暑伤气，初感即发，其邪在肺，皮肤卫气受病，故脉虚。自去年六月至今，将十月矣，其邪自表入里，蕴蓄日久，而暑热日深，故其脉洪大而有力。王曰∶暑病固矣。公断非产后之病，又何见也？易曰∶产脉见于尺寸，尺寸既平，于产何干？况病患于未产前，非产病明矣。王曰∶诸医用药，止效一时，而不能除根，何也？易曰∶诸医有分利者，有补养者，各执己见，未得其源也。其源在暑，若用暑药，岂有不除根者哉！
（雄按∶此症尚非全由伏暑。）
薛立斋治一妊妇，遗尿内热，肝脉洪数，按之微弱，或两太阳作痛，胁肋作胀。此肝火血虚，用加味逍遥散、六味地黄丸寻愈。后又寒热，或发热，或恚怒，前证仍作，用八珍散、逍遥散兼服，以清肝火，养肝血而痊。 