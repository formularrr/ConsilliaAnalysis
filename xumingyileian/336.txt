卷三十六  气虚壅肿
       （附瘀血肿痛，筋伤壅肿。）
一妇人患臂腕肿大，已三月，手臂日细，肌瘦恶寒，食少短气，脉息细微，属形病俱虚也。遂投补中益气加肉桂，引诸药以行至臂，再加贝母、香附以解久病之郁，间服和血定痛丸，以葱熨之，肿消二三。因怒，患处仍胀，胸膈两胁微痛，以前汤更加木香、山栀、半夏、桔梗，服之少可。复因惊不寐，少食盗汗，以归脾汤加五味、麦冬，二十余剂而安。肿消三四，手臂渐肥，但经水过期而少，此心脾之血，尚未充足而然也，乃用八珍加五味、麦冬、丹皮、远志、香附、贝母、桔梗，四十余剂，诸症悉愈。后因怒，发热谵语，经水如涌，此怒动肝火，以小柴胡汤加生地二钱，一剂遂止。以四物加柴胡，调理而康。
州守陈克明子，闪右臂，腕肿痛，肉色不变，久服流气等药，加寒热少食，舌干作渴。曰∶伤损等症，肿不消，色不变，此气虚而不能愈，当助脾胃，壮气血为主。如法治之，不二月，形气渐充，肿渐消。半载，诸症悉退，体臂如常。
一小儿闪腿，腕壅肿，形气怯弱，欲治以补气血为主，佐以行散之剂。不信，乃内服流气饮，外敷寒凉药，加寒热体倦。曰∶发寒热，脉息洪大，气血虚极也，治之无功。后肉溃，沥尽气血而亡。
一男子闪伤右腿，壅肿作痛，谓急砭去滞血，以补元气，庶无后患。不信，乃外敷大黄等药，内服流气饮，后涌出秽脓碗许，其脓不止，乃复请治。视其腿细而脉大，作渴发热，辞不治，后果殁。
窗友王汝道，环跳穴处闪伤，瘀血肿痛，发热作渴，遂砭去瘀血。知其下焦素有虚火，用八珍加知、柏、牛膝、骨碎补，四剂顿止。用十全大补，少加知、柏、麦冬、五味，三十余剂而愈。
李考功子十四岁，脚碗闪伤，肿而色夭，日出青脓少许，肝脉微涩，此肝经受伤，气血虚而不能溃，难消之症，急止克伐之剂。不信，乃杂用流气等药，后果筋烂而死。（雄按∶此名蹬筋毒，溃后最难收功。初起宜以烧酒于患处蘸拍数百下，后以韭菜杵烂罨之，日日如此，以散为度，甚效，且简易也。若经外科，每致不救。） 