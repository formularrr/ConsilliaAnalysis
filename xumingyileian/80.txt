卷二十  小便不禁
       （附频数遗沥）
李士材治张方伯夫人，患饮食不进，小便不禁。李曰∶六脉沉迟，水泉不藏，是无火也。投以八味丸料，兼进六君子加益智仁、肉桂，二剂减，数剂瘳。
俞文学忧愤经旬，忽然小便不禁，医皆以固脬补肾之剂投之，凡一月转甚。李诊之，曰∶六脉举之则软，按之则坚，此肝肾之阴有伏热也。用丹皮、茯苓各二钱，甘草梢六分，黄连一钱，煎成，调黄鸡汤与服，六剂而安矣。适有吴门医者曰∶既愈当大补之。数日后仍复不禁，再求治。李曰∶肝家素有郁热，得滋补而转炽。遂以龙胆泻肝汤加黄鸡汤服之，四剂即止。更以四君子加黄连、山栀，一月而痊。
张三锡治一人，病风狂，服甘遂等利药太过，小水不禁，服桑螵蛸散，未终一料而安。真桑螵蛸同桑皮炒、远志、菖蒲、龙骨、人参、茯苓、当归、龟板醋炙，已上各一两，为末，以参汤调下二钱。
薛立斋治一妇人，患小便频数，日晡热甚。此肝脾血虚气滞而兼湿热也，用加味逍遥散加车前子而愈。
一妇人患前症，发热烦躁，面目赤色，脉洪大而虚。此血虚发躁，用当归补血汤，数剂而痊。
一妇人久患前症，泥属于火，杂用寒凉之剂，虚症悉具。曰∶此脾胃亏损，而诸经病也，当补中气为主。遂以六君、补中二汤兼服，两月余而愈。
刘大参年逾六旬，形气瘦弱，小便不禁，或烦数，内热口干，或咳痰喘晕。此肺肾气虚，用六味丸、益气汤以滋化源。彼不信，反服补阴降火涩精之剂，阴囊作痛，或小便不利。仍服前药不两月而愈。
王执中壮年寓学，忽有遗沥之患。因阅方书，见有用五倍子末酒调服者，服之愈。药若相投，岂在多品？而亦无事于灸也。（《资生经》。） 