卷三十六  白癜风
       （附紫癜风）
薛立斋治一男子，常咳嗽，腿患白癜风，皮肤搔起白屑，服消风散一类，痒益甚，起赤晕。各砭出血，赤晕开消，而痒愈甚。服遇仙丹之类，成疮出水，殊类大麻风，咳嗽吐痰，面色皎白，时或萎黄，此脾肺二经虚热之症。先用五味异功散治之，虚热稍退。又用地黄清肺饮，肺气渐清。又用八珍汤、六味丸而寻愈。后又咳嗽痰喘，患处作痒，用参苏饮二剂，散其风邪。又用五味异功散加桔梗，补其肺气而痊。二年后，咳嗽作渴饮水，脉洪大，左尺为甚，用加减八味丸补肾水而痊。
一男子素不慎房劳，常患足三阴亏损。治愈后，两腿腕患紫癜风，延于两腿作痒。各砭出血，痒处日甚。服消风等药，患处微肿，延及上体，两眼昏涩，谓肾脏风。先用四生散，四服后，用易老祛风丸月余，再用地黄丸，两月余而痊。后饮食起居失宜，肢体色赤，服二丸随愈。
一男子患白癜风，过饮或劳役，患处色赤作痒。服消风散之类，顿起赤晕，遍身皆痒。砭出血，服祛风药，患处出血。恪服遇仙丹，患处愈 ，元气日虚。先用九味芦荟丸、九味羌活汤，诸症顿愈。用加味逍遥散、加味四物汤乃痊。
一妇人患白癜风，误以为大麻风，服蛇酒等药，患处 肿，经水两三月一行。曰∶此肝血伤而内风也。误服风药，必筋脉拘急。不信，仍作风治。果身起白屑，四肢拳挛，始信。先用八珍汤四剂，又用四君子汤二剂。月余，乃用四君子汤，又用八珍汤二剂。又月余，诸症渐退，元气渐复，又以四君子汤为主，以逍遥散为佐。
将两月，疮靥脱落，又月余而愈。 