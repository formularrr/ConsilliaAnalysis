卷二十四  胎死
       章虚谷治陈姓妇，年未三十，怀妊已六月，腹满及胸，饮食不进，大便艰燥，小便不利，左胯间与小腹掣痛如锥刺，日夜坐不能寐，医用五苓散方。章诊之，左脉弦强，关尤甚，右关弦滞，曰∶凡温邪脉必濡细，今脉象如是，乃血少肝气犯脾胃也。彼以小便不利，故认为湿邪，不知经云肝主遗溺癃闭，此肝火郁结之癃闭也。风火煽动，故胯间刺痛。若用利水药，反伤津液，其燥愈甚，必致痉厥之变矣。乃重用大生地为君，佐以当归、白芍、黄芩、紫苏、生甘草梢，加浓朴、木香等，服两剂脉稍和，满略减。惟小便仍涩，犹有刺痛，于前方加黄柏、车前，服两剂，小便畅行，其痛若失。乃去黄柏、紫苏，又服两剂，胸宽食进，惟腹满不能全消。至第三夜，忽于睡梦中震响一声，落下死胎一个，满床皆水，始悟水在胞中，其胎早经泡死。利水之药，断不能泄胞中之水，反耗其阴，必致痉厥而死。病情变幻，有非常理所能测者。同时，章侄女亦患此症，为医用利水药而致痉厥。又妄认为中寒，用附子理中汤一剂，乃至阴阳脱离。章用大剂滋阴摄阳之药，昼夜急进，竟不能救，延三日而卒。
许裕卿治邵涵贞内子，孕十七月不产，不敢执意凭脉，问诸情况，果孕非病，但云孕五月以后不动。心窃讶之，为主丹参一味，令日服七钱，两旬余胎下已死而枯。其胎之死，料在五月不动时，经十三月在腹，不腐而枯，如果实在树，败者必腐，亦有不腐者则枯，胎之理可推也。（雄按∶此由结胎之后，生气不旺，未能长养，萎于胞中，又名僵胎。余治过数人矣。若胎已长成，岂能死于腹中，而不为大患哉？惜许君言之未详也，故及之。）
张路玉治马云生妇，孕十三月不产，脉来微结。为处十全大补汤，服至二十余剂而下，胎枯色白。治虽异，而胎枯则一也。
喻嘉言治顾季掖乃室，仲夏时孕已五月，偶尔下血。医以病经一月，用阿胶勉固其胎，又身肿气胀，血逆上奔，结聚于会厌胸膈间，饮食才入，触之痛楚，转下甚难，稍急即呕出，全似噎症。数更医皆谓胎气上逼。延至秋，计孕已八月，病已造极中之极，呼吸将绝。诊之，不云病状，其脉尺部微涩难推，独肺部洪大无伦，其喘声如曳锯，其手臂青紫肿亮如殴伤色，乃骇曰∶似此凶症，何不早商？然不必明言，以滋惊恐，姑以善药投之，通其下闭上壅可也。季掖必求病名，曰∶上壅者，以肺脉之洪大，合于会厌之结塞，知其肺当生痈也；下闭者，以尺脉之微涩，合于肉色之青肿，知其胎已久坏也。善药者，泻白散加芩、桔之苦以开之，不用硝黄等厉药也。服一大剂，腹即努痛如欲产状。问欲产乎？曰∶肺气开而下行，多时闭拒，恶秽得出可也，奚产之云。再进一剂，身肿稍退，上气稍平，下白污如脓者数斗，裹朽胎而出。旬余尚去白污，并无点血相间，可知胎朽腹中，已近百日，荫胎之血和胎俱化为脓也。病患当时胸膈即开，连连进粥，神思清爽。然朽胎虽去，而秽气充斥，周身为青肿者未去也；胸膈虽宽，而肺气壅遏，为寒热咳嗽者未除也。乃一以清肺为主，旬余获痊。（然则肺痈未成，乃秽浊之气上攻而然耳。）
立斋治一稳婆之女，勤苦负重，妊娠腹中阴气重坠，口中甚秽。意其胎必死，令视其舌果青黑。与朴硝半两许服之，随下秽水而愈（《济阴纲目》是薛案。）
一妇胎死，服朴硝而下秽水，肢体倦怠，气息淹淹，用四君子为主，佐以四物、姜、桂，调补而愈。（雄按∶未可即投大补，恐秽浊逗遛，反生他变也。）
李将军妻病甚，呼华佗视脉，曰∶伤娠而胎不去。将军言∶间实伤娠，胎已去矣。佗曰∶按脉胎未去也。
将军以为不然。佗舍去，妇稍小瘥，百余日复动，更呼佗。佗曰∶此脉故是有胎，前当生两儿，一儿先出，血出甚多，后儿不及生，母不自觉，旁人亦不寤，不复迎，遂不得生。胎死，血脉不复归，必燥着母脊，故使多脊痛。今与汤并针一处，此死胎必出。汤针既加，痛急如欲生者。佗曰∶此死胎久枯，不能自出，宜使人探之。果得一死男，手足完具，黑长可尺许。佗之绝技，凡此类也。（《三国志》。）
陈斗岩治一妇，孕四月而堕，堕后肿胀发热，气喘，脉洪盛，面赤，口鼻舌青黑。陈曰∶脉洪盛者，胎未堕也；面赤者，心火盛而且干也；口鼻舌青黑，肝气绝而胎死也。以蛇蜕煎汤调平胃散，加芒硝、归尾服之，下死胎而安。
甘陵相夫人有妊六月，腹痛不安。华佗视脉曰∶胎已死矣。使下之，果下男形即愈。（《三国志》。）
陈良甫治 宅厥媳孺人杜氏，生产不下，坐婆魂童救疗皆无效。召诊之，曰∶产前脉不可考，但当察色而知之。遂揭帐明烛以察之，其面色赤，舌色青。如此色者，知胎已死，母却无忧矣。或问曰∶何以知之？答曰∶面赤舌青，子死母活明矣。躬自合至宝丹三粒服之，胎即落矣。此以见古人处方神速。（《良方》。） 