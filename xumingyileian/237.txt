卷二十八・小儿科  乳病
       张子和治一小儿，寐而不寤。诸医作睡惊治之，或欲以艾火灸之，或以大惊丸及水银饼子治之。其父曰∶此子平日无疾，何骤有惊乎？以问张。诊其两手脉皆平和，曰∶若惊风之脉，当洪大而强。令则平和，非惊风也。乃窃讯其乳母，尔三日前曾饮醉酒否？遽然笑曰∶夫人以煮酒见饷，酒味甚美，三饮一罂而睡。陈酒味甘而恋膈，酒气满乳，儿亦醉也。乃锉甘草、葛花、砂仁、贯仲，煎汁饮之，立醒。
万密斋治本县胡正衢子，二月，发热不乳。万视之，虽似变蒸，非变蒸也。时乳母皆肥健者，必因伤乳发热也。令损之，次日热退而安。
李立之治一婴儿，忽患喑求治。立之令以衿里小儿，乘高投之地，儿不觉大惊，发声能言。问之，曰∶此乳搐心也，非药石所能疗，其术之高，大率类此。（《杭州府志》。!^一小儿吐乳便黄，身有微热。万曰∶此伤热乳也，吐作腥气，今已成积。母曰∶未食热物。乃密语其父曰∶必伤交你得之矣。问何为交你？曰∶父母交感之后，以乳哺儿，此淫火之邪，忤儿脾胃正气也。不治之，必成癖矣。盖淫火者，肝火也，病则发搐。癖者，脾病也，积不消则为癖矣。宜泻肝补脾，乃与泻火，胃苓丸服之而愈。
御史陈公忽小儿，闭目，口不出声，手足俱软，急延医治之。独盂友荆一见便云∶公子无病，乃饮酒乳过多沉醉耳。浓煎六安茶，饮数匙便醒。御史抚掌大笑曰∶得之矣，可谓良医。
王三峰子二岁，多病。万视之曰∶此乳少病也。王曰∶儿乳极多。万不应，遂行。既而其母验其乳媪，果无乳也。询之，夜则嚼饭以哺之，或啖以粑果，夜则贮水以饮之。复求治。曰∶欲使即换乳母，则儿认惯不可换也。若不使有乳妇人哺之，则疾终难治也。不若仍与旧母养之，择一少壮有乳者，夜则相伴，以乳哺之，久而惯熟，自相亲矣。王曰∶有乳无乳，治法异乎？曰∶有乳之疳，得之伤乳，乃饱病也，宜集胜丸。无乳之疳，得之失乳，乃饥病也，宜肥儿丸。调理一月而安。
陆养愚治姚明水儿，甫一岁，其母无乳，乃以糕饼枣柿哺之，遂患疳积痢，上则口舌腐烂，下则脓血相杂。治疗半载，肉削如柴，饮食少进。医谓上疳下痢，睡不闭目，肛门如竹筒，指纹已过命关，不可为矣。诊之，形脱而神在，以一指按其脉，上浮数而微，下沉微而数。其肛似外脱，而非竹筒也。此上越者不降，下陷者不升，若升其元阳，降其邪火，犹可生也。先与补中益气汤二钱，以提其不足之阳，又浓煎生脉散，俟冷，时时以匙挑灌之，间以孩儿茶、冰片、青黛、人中白吹之，二日而安，旬日全安。
薛立斋治一小儿，目睛缓视，大便臭秽，乃乳伤脾胃所致。用四君子加木香、藿香，治之而安。 