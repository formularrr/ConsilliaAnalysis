卷三十  嗽
       张子和曰∶鹿子春一小儿八岁，夏月病嗽，羸甚，余欲涌之，子春以为儿幼弱，惧其不胜，少难之。一日饮酒，家人与之酒，过多大吐，吐定而嗽止。盖酒味苦，苦属通剂，乃大悟余之言也。
万密斋治胡元溪子，五岁，春病嗽。医用葶苈丸，乍止乍作，至夏转作。又一医用五物汤不效。或以葶苈，或以三拗，发表攻里，其嗽益加，至百十声不止，面青气促，口鼻出血，势急矣。曰∶自春至秋，病已半年，治之不易。乃用二冬、二母、栀、芩、甘、桔、苏子、茯苓、陈皮去白，连进三剂，咳只二三十声。一医以二陈加防风、百部、杏仁、紫菀、桑皮。万曰∶肝气已逆，吾方降之，其咳稍罢，防风、百部升发之品，似不可用。彼云∶防风、百部，乃咳嗽圣药也。服之，气上逆而咳，百十声不止，口鼻血复来。再求治，仍用前方，取生茅根捣自然汁，和药与之，五日而血止。去茅根，或加款冬、杏仁以止其咳。或去黄芩、栀子，加人参、白术以补其脾。或加阿胶以补其肺。调理二旬而安。盖方春时，多上升之气，肺感风寒，当与发散；葶苈丸乃攻里之剂，肺金本虚，而反泻之，此一逆也。夏天火旺，肺金受克，当用清金泻火之剂；三拗汤乃发散药也，用热犯热，此二逆也。一汗一下，肺金大虚矣；方秋时，气应降而不降，反用升发之剂，此三逆也。今用收敛清降之药，以平其浮游之火，火衰于戌，时值九月，故病易已。
许氏子病嗽，痰中带血，或用茅根汤治之不效，延万治。因问先生治胡元溪子用茅根，此亦用茅根，然不愈何也？曰∶彼病于秋，肺旺肝燥，此病于冬，血衰时也。且彼乃口鼻出血，属阳明胃；此是痰中有血，属太阴肺。病既不同，治亦有别，乃用阿胶为君，杏仁霜、栝蒌霜、贝母为臣，苏叶、桔梗、甘草为佐，炼蜜为丸，薄荷煎汤化服而愈。
万石泉女，病久嗽不止，胸高气急，曰∶此龟胸病也。胸者，肺之府也，肺胀则胸骨高起，而状如龟壳。吾闻其病，未曾治之，故无方也。或者不可治乎？石泉曰∶气胀者，肺实也，当服葶苈丸。曰∶病有新久，症有虚实，（知为虚，何不投补？）再服葶苈泻肺之剂，恐有虚脱之祸。不听，竟以是卒。
吴孚先治一小儿咳嗽，动便作痰声，喉如曳锯，脉数洪滑，纹如鱼刺，用加减二陈汤，兼服神仙玉露散而痊。
万密斋治举人蔡沙江子，病咳久不止，其咳连声不绝，咳时面青，右手常自摆动。曰∶不可治也。问何故？曰∶咳者，肺病也，肺属金。面青者，肝之色也，肝属木。手摆者，肝风欲发之状。木来侮金，寡乎畏也。今十月，金病木生之时，四时之序，将来者进，成功者退。木生而进，金病而退，必发搐，甲乙日剧。果乙日搐而死。（此段谈理入微，然何不大用养肝清肺之剂以冀万一？设玉横遇此症，必有以处之矣。）
曾芸塘子九岁，病咳，半夜甚，乃胎禀不足，肾虚嗽也。用人参固本丸加阿胶、桑皮，尽剂而安。又汪元津子，病肾虚嗽，与上症同，亦用人参固本丸加茯苓、知母、贝母、山药各等分，为丸服之而安。
蒋仲芳治盛氏女，十余岁，患内热，干咳特甚。医与清火滋阴麦冬、黄芩之品，服之不效。脉得弦数，脉症汤药甚相合也，因何不愈？沉思间，忽闻女衣有烟火气，询其曾卧火箱中乎？曰∶然。即以前方与之，令其迁卧床上，遂不终剂而愈。问故，曰∶咳嗽，火热烁金，以清火润肺之品治之甚当，其如外火复逼，一杯水，其能救车薪之火乎？今离却外火，其病自愈耳。（可见药即对症，而饮食起居调摄失宜，亦致不效，非如此细心体察，鲜不误矣。） 