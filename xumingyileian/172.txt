卷二十五・产后  颠狂
       薛立斋治一产妇，患颠狂，或用大泽兰汤而愈。后又怔忡妄言，其痰甚多，用茯神散，补其心虚，顿愈。
又用八珍散加远志、茯神养其气，遂瘥。
一产妇亦患此，用化痰安神等药，病益甚，神思消铄。薛以为心脾气血不足，用大剂参、术、芎、归、茯神、枣仁，四斤余而安。乃以归脾汤，五十帖而愈。
一产妇形体甚倦，时发谵语，用柏子仁散稍愈，又用加味归脾汤而愈。又因怒，狂言胁痛，小便下血，用加味逍遥散以清肝火，养肝血，顿瘥，又佐以加味归脾汤而安。
魏玉横治一妇，产后数日，日晡壮热，大汗，狂言妄语，不可禁制，晨则了了。诊之，六脉弦长，不便不食，此临盆去血过多，肝失其养，燥而生火，遂入胃之大络，非如败血上冲之候也。（若属败血，则昼夜热狂矣。）与熟地、甘杞子各一两，麦冬五钱，一剂减，二剂瘥。
丁润兄室，素有吞酸症，孕八九月，心腹大痛，时时眩晕欲绝，与大益气汤，十余帖全愈。临盆胞水先去三日而复产，自汗谵妄，专科与炮姜、附子数帖，遂发狂耳聋。更医以茯苓、车前、半夏、浮麦等，多帖无效。诊时已弥月，脉弦急如蛇行，此精血皆夺之候，亟与地黄、杞子、麦冬、沙参，一帖脉稍和，症稍减。仍召前医，谓不必服汤剂矣，与丸子令服二三日，发厥而终。此与前症大同，一生一死，谓非误治可乎。
缪仲淳治张璇浦乃正，产六朝，发狂，持刀杀人，阴血暴崩，肝火炎故也。令先饮童便一瓯，少止。再服龙齿、泽兰、生地、归身、半夏、牛膝、茯神、远志、枣仁大剂，仍加童便，顿服而止。
施笠泽治庠友唐仲宣乃正，产后惊悸恍惚，语言错乱。此产后心虚，败血停积，上干包络，致病若此。先用佛手散加石菖蒲、五灵脂、刘寄奴、姜黄等药，以除败血，后以归脾调理而愈。至明年五月复产，复病前症，遍延诸医，施仍书前方。一医讶曰∶寄奴、蒲黄等药，从何来邪？仲宣疑不复用。至是冬，施偶同李士材过大洪桥，忽遇仲宣，喜而迎曰∶内人自乳子后，或歌曲嗔笑，狂妄不常，向服安神清心之剂不效，夜来几自缢矣，今偶值二子，岂天赐邪，幸为诊之。遂偕往诊之，六脉沉涩，曰∶瘀血挟痰，久且益坚，非前药所能疗。用归尾、桃仁煎汤，下滚痰丸二服，每服三钱，下去恶物，复用镇惊镇肝调理而愈。
冯楚瞻治一产妇，后两月，忽患颠疾，久不愈，或连日不食，或一食倍进，或数日不寐，或间宿不寤，脉乍洪乍小，左寸两尺常弱，消痰镇心俱不效。夫诸躁狂扰，火之病也；二阴一阳，火之原也；主智闭藏，肾之用也；产后未久，少阴虚也。以八味加牛膝、五味，大剂冷服。其所食鸭肉、猪肘，入肉桂同煮，调治数日，乃一日稍轻，一日如故。此心脾亦不足，脾主信而为病也。朝服加味人参汤，夕服归脾汤去黄 、木香，加白芍、麦冬、五味、肉桂，服后渐安，月余全愈。 