卷二十七  痘毒
       徐仲光治一儿，浆足，为秽气所触，倒靥焦黑，四肢肿痛。幸其能食便调，正不留邪，必发痈也，用内托解毒之剂而愈。
一儿七朝痘顺，有行浆之势，两臂膊肿大如瓜，幸能食便调。此少阳经虚，毒滞不散也，补其阳而肿自愈。用参、 、甘、桂、归、芍、陈、芷、羌活、人中黄治之，浆足肿渐消而愈。
一儿痘症相同，不补，浆虽满，痂肿处成脓，竟损一目。
一儿五朝，两臂肿痛，用解散药而浆不充，毒不退，反寒战作痒，危甚。此急治其表，而失于补托也。保元汤加丁、桂、术、橘治之，浆足而痂。后以托解药，其毒成脓而愈。
一痘密而内强，过于补益而生痈肿，烦躁，口渴便秘，以三黄丸利之，再用清解之剂调理，肿消而愈。
一儿患痘痈于小腿，岁余，尚溃腐不能收口。此至阴之下，无阳气充拓，脓血既久，气寒虚弱，宜补助元气。《千金》内托散加牛膝、槟榔、土茯苓、首乌，溃出一嫩骨，渐收而愈。盖毒久不散，凝结似骨，与地四生金之义同。
一儿痘毒，流注四五个于肩臂，痂如麸薄，少神，粘着不脱，此气血不足也。十宣托里散，外用针刺破，又玉龙膏、铁箍散，围吸筒吸脓而愈。
一毒痘出清水，六脉微弱，元气虚寒，保元汤加桂、附、白术，调理而愈。
一痘大腿肿痛，此毒火郁于肉分，丹肿也，用归、芍、丹、地、翘、芷、木瓜、大黄。
一耳后赤肿见核，寒热，头肿体痛，此感冒不正之气所结，乃时毒也，十神解毒汤治之而愈。
一痘浆虽满，而四肢清薄如水，痂薄如麸。十二朝，两肩臂肿痛，有谓余毒，而用养血解毒，食少倦怠，毒亦不退。此阴虚而毒滞不化也，宜大补气血而兼解毒，得气血调畅，则毒归一处，成脓而化矣。四君子汤加陈、芍、归、芷、姜、翘、银花，大剂加减，调理而愈。此症若专用解毒，致伤脾胃，而泻呕厥冷，耗散真元者，附子理中汤加肉果、木香。得肢热疼肿，又四君子汤加金银花、黄 、白芷而愈。若专解毒，而不固元气，只以围药涂敷，肿虽退而毒内蕴，非损手足，必腹胀喘急而死矣。
万密斋治周氏女，出痘发热，五日余，未见痘出，但背上发一肿毒。曰∶不可治也。非痈，乃痘母也。三日后果卒。（雄按∶若种痘颊后肿，亦名痘母，却最吉。）
张氏女痘起发，止空壳，此气有余而血不足，责在肝经。用四物汤、小柴胡汤，虽作脓亦未饱满而收。曰∶凡痘疮不成脓，或脓少者，皆发痈毒，此足厥阴肝病，必发顶疽。果然。
施季泉口授一家传秘方，治痘后毒如神。人参、茯苓、银花、犀角各三钱，甘草一钱五分，羚羊角一钱，珍珠八分，蜜丸，每服一钱，日一服。（《广笔记》。）
万密斋治胡氏女，痘不甚密，亦不十分光壮饱满。素畏药，不肯服。收靥时，一片薄壳，逆症也。足膝发痈毒，与药一饮而尽。曰∶病不可为也。问故，曰∶脾主味，开窍于口。经云口利则知五味，其平素不肯服药，今日一饮而尽，是不知味而脾败矣。况膑膝乃脾所主，脾败则不能成脓。或针之，果然清水，次日死。
夏氏子痘后手足发痈，面色黧黑，精神疲困，饮食且少。曰∶儿痘未得起壮，收靥太急，今发痈毒，仍倒陷归肾也，必不能成脓而死。果然。
一小儿痘后发痈，用十全大补汤加连翘、银花，治之愈。盖其痈已溃，故用是方。凡溃痈以是治之，无不愈者。
一小儿痘后发痈，用解毒内托散，调理而安。
蔡氏子痘后卵肿，曰∶此厥阴肝病。用小柴胡汤加青皮、木通、楂肉，调理而愈。
费建中曰∶一儿痘止八十三粒，或以轻缓之剂，按日期规则投，至十六日，咸谓收效矣。延至二十六日邀视，则两目张皇，如临白刃，干呕不止，愁楚非常，阴囊两旁有小毒，桃核大，隐于肌肉，色且黑暗。此余毒闷焉者也，辞勿治，是晚即死。
一儿半周，痘甚稀，颇红活，惟身热如火，浆后躁乱，霎时收敛，红晕 赤，痂甚焦燥，腰及环跳发两痈如掌大，硬如石，肿如拳，又小疔甚伙。以必胜汤，日两剂，胭脂调化毒丹贴之，疔渐退，痈亦脓溃。以忍冬解毒汤加地丁、当归收效。（此俗所谓带火干收也，不发痈必死也。） 