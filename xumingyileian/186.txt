卷二十七  诸热
       徐仲光治一儿痘后，午余发热，脸赤色，谵妄狂颠，乃火从虚发也，以保元汤加归、芎、川连而愈。
一儿痘后，身热减食，面黄肌瘦，右脉沉滑。虽系内伤，而脾胃则虚，宜先调而后消之，六君子加山楂、青皮而愈。
一儿痘痂后能食便秘，身热口渴，乃胃有蕴热也，迟则变生。三黄丸、清胃汤，利之而愈。
一儿痘后，夏令痞满燥热，用巴豆下之，心痞少解，燥肠腹痛，利下如烂鱼脑，强食即呕，痞嗳不已，足肘痛，舌赤溺涩，此乃伤元气，热药又伤之，阴亡而阳独存也。
一痘后伤食，过用克伐，致面黄少食，午后潮热，用清热剂，更加泄泻。此中气不足，用六君、补中益气即愈。
一痘后身热烦躁，面红唇赤，惊掣，此热伤风也。由于衣被太暖，或近火，积温成热，热极生风。以犀角地黄汤合导赤散而愈。
万密斋治徐氏子，痘后发热。或用小柴胡汤、竹叶汤、黄连解毒汤，皆不效。乃与保元汤加当归、炒黑干姜，一服热去。
费建中治沈氏女，周岁，身热如焚，汗出如雨，两目彷徨，如畏刀锯，以大黄四分，黄连三分，石膏二钱，佐以青皮、木通、山楂、丹皮、蝉蜕，连二剂。次日，神色定，放标数点，磊落分明。又二剂，热和神爽，稀疏颇润。更以中和之剂，八日愈。
吴桥治汪一龙，幼而患痘，方七日，痘多而不起，四肢皆凉，痘色如浮萍，干红枯紫，渴甚，啜茶水，日数十升，水泻不禁。诸医皆以为寒也，递以木香异功散、独参汤补之，既而下结血数枚，诸医辞去。桥至，则以为火症，众皆不然。皆曰∶身凉饮水多，且水泻不止，即有热，无伤也。桥曰∶水泻者，挟热也；身凉者，热厥也。视其口，则舌有红斑一，黑斑三。语众曰∶此非热而何？遂大寒凉之剂投之，一服得寐而渴止。诘朝四服，痘色微红有神，九日而起。（《太函集》。） 