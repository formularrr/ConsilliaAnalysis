卷二十四  子肿
       一孕妇遍身皆肿，或以为白火疸，或以为鼓胀，治俱不效。产科郭大生曰∶此名琉璃胎。至将产一月前，必饮食大进，产即肿消矣。后果然，彼盖阅历多故耳。然病之所以然，究未之知也。
一妇孕七月，先下体发肿，渐及面目。阅数日，忽子户内突出一水泡，皮薄而光亮，于是身体悉消矣。然起卧不便，困苦非常，后复皮破出水，恒不得干。偶一内亲自言昔尝患此，有医教用王不留行及明矾等药煎洗而痊。如言试之，苦于螫痛，如此月余，比前稍愈，而终不除。询产科亦罕知者，但云此似不妨，必所谓琉璃胎也，产时自消。后果然。（雄按∶此症恐是气虚挟水。）
一孕妇遍身发肿，既产仍不消，只向里床卧，终日昏迷，不省人事，有时少醒，即又狂躁不宁。如此二十余日，绝口不食，诸医束手。偶有村媪闻而告曰∶无忧。我儿媳亦曾如此，不饿死也。但用陈年白鲞，向病患前炙热，以米醋沃之，彼闻香自然饮食。如言果愈，肿亦遂消。
薛立斋治一妊妇，每胎至五月，肢体倦怠，饮食无味，先两腿肿渐至遍身，后及头面，此脾肺气虚。朝用补中益气汤，夕用六君加苏梗而愈。
元丰中，淮南陈景初，名医也，独有方论治妊妇子肿病。其方初谓之香附散，李伯时易名曰天仙藤散。王荆公居金陵，举家病，以诗赠景初曰∶举族贫兼病，烦君药石功。到家何所有，一一问征鸿。因此见方得于李伯时家，传方录于临川张右丞宅。
立斋治一妇子肿，用紫苏饮，三服而愈。 