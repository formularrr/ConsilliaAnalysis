卷三十五・外科  疙瘩
       翟立之素善饮，遍身疙瘩，搔起白屑，上体为甚，面目 肿成疮，结痂承浆，眼赤出泪，左关脉洪数有力。或作疠风治之，脓溃淋漓。此肝火湿毒，以四物汤加干姜、连翘、山栀、柴胡，一剂诸症悉退，四剂全退。两睛各显青白翳一片，亦属肝火，再剂翳去，乃用六味丸而愈。
一儒者身发疙瘩，时起赤晕，憎寒发热。服疠风之药，眉落筋挛，后疙瘩渐溃，日晡热甚，肝脉弦洪，余脉数而无力，此肝经血虚风热也。先以小柴胡合四物汤加丹皮、酒炒黑栀，再与加味逍遥散加参、术、钩藤，服两月，疮悉愈而眉渐生。后因怒复作，用小柴胡汤加芎、归、钩藤、木贼而愈。后劳役发热，误用寒剂，不时身痒，日晡赤晕，早与补中益气汤加五味、麦冬、山药，午后与加减八味丸，寻愈。后食炙爆等物，仍发疙瘩，小便白浊，关脉滑大有力，用补中益气汤加山栀，诸症悉退。
一男子秋间发疙瘩，两月余渐高，有赤晕，月余出黑血，此风热血虚所致。先用九味羌活汤，风热将愈，再用补中益气汤而愈。后不慎房欲，复作盗汗，晡热，口干，唾痰，体倦懒言，用补中益气汤，加减八味丸顿愈。
一妇人遍身疙瘩，瘙痒，敷追毒之药，成疮出水，寒热胁痛，小便不利，月经不调。服祛风之药剂，形体消瘦，饮食少思，此肝火血燥生风也。前药益伤肝血，先用归脾汤二十余剂，又用加味逍遥散二十余剂，诸症渐愈。乃用六味地黄丸调理而瘥。此等症候，服风药而死者多矣。
一男子不时患疙瘩，搔痒成疮，脓水淋漓，恶寒发热，先用羌活当归散而痒止，又用易老祛风丸而不发。后饮烧酒，起赤晕，二便不通，口舌生疮，热渴不安，用防风通圣散，二便遍利。但口干体倦，饮食不入，用七味白术散去木香，四剂而愈。
一男子遍身患疙瘩作痒，劳而益甚，用参、 、归、术为君，佐以柴胡、炒芩、桔梗、川芎、炙草而痊。更用补中益气汤之剂，后不再发。
一男子患疙瘩，痒，发热，形气虚弱，口鼻气热，且喜饮冷，属外邪也。以消风散二剂，外邪悉解。但倦怠少食，更以参、 、陈皮、炙草、五味而健。又以补中益气汤去柴胡、升麻，加茯苓、白芍乃痊。
一男子患疙瘩，多在臀脚，劳役则痒甚，小便色黄，服败毒散、芩、连之剂，患处痒痛，夜不能寐。此脾气下陷，用补中益气汤加五味、麦冬、炒黑黄柏，治之而痊。凡病日间如故，日晡倦怠，遇劳愈加，晨起如故，皆元气虚也，宜用前药补而治之。
一男子患疙瘩，色黯作痒，出黑血，日晡至夜益甚，其腿日肿夜消。以为气血虚而有热，朝用补中益气汤，夕用加味逍遥散而愈。
一儒者应试后，遍身瘙痒，后成疙瘩。此劳伤元气，阴火内炽，秋寒收敛腠理，郁热内作，补中益气汤加茯苓、川芎、白芷而愈。后复劳，仍作，惑于人言，服祛风败毒药，如大风之状。又发热作渴，倦怠懒食，用补中益气汤倍参、 、归、术、半夏、茯苓、五味、麦冬而愈。
一妇人遍身患疙瘩，发热作痒，内服败毒祛风，外搽攻毒追蚀，各溃成疮，脓水津淫，形气消瘦，饮食日减，恶寒发热，作渴饮冷，脉浮数，按之则涩，此元气复伤也。先用七味白术散数剂，其渴渐止，饮食稍加。乃用八珍汤加柴胡、丹皮，脓水渐干。又用六君、芎、归、丹皮、山栀，疮渐收敛。仍用八珍、山栀、丹皮而愈。
一妇人因怒，寒热，发赤晕。服祛风之剂，发疙瘩。或砭出血，患处 肿，发热头痛。内服外敷，俱系风药，脓水淋漓。服花蛇酒之类，前症益甚，更加晡热，烦渴不寐，脉洪大，按之如无。此血脱烦躁，先用补血当归汤，稍缓。用四君、当归数剂，得睡。但倦怠，头晕，少食，用补中益气汤加蔓荆子稍可。又用八珍汤加用芎、芍，倍用参、术，三十余剂而能步履，又复月余而痊。
一妇人性急善怒，月经不调，内热口苦，患疙瘩作痒。服败毒之药，脓水淋漓，热渴头眩，日晡益甚。用加味逍遥散渐愈。后因大怒，月经如涌，眼出泪，用四物汤加山栀、柴胡、连、芩，数剂而愈。年余，左足、臂、腕起白点渐大，搔起白屑，内热盗汗，月经两月余一至。每怒，或恶寒头痛，或不食作呕，或胸乳作胀，或腹内作痛，或小便见血，或小水不利，或白带注下，此皆肝木制伏脾土，元气虚而变症也。用补中益气汤加炒黑山栀，及加味归脾汤，服半年而愈。后每怒恼，患赤晕，或以风疾治之。发疙瘩，又服遇仙丹。赤肿作痒，出脓水，外敷追蚀之药。寒热作渴，又服胡麻、草乌之药。遍身瘙痒，眉毛脱落，脓水淋漓，咳嗽发热，月经两月一行，用四君、当归、丹皮月余。热渴稍止，饮食少进，又服月余，咳嗽少可。却用八珍汤加丹皮，二十余剂，患处渐干，经水如期。复因伤食，作泻不食，用六君子汤，饮食渐进。又因怒，发热作渴，患处作痛，经行不止，用加味逍遥散渐可。仍用四君子汤而全愈。
一女子二十岁，月经先期或过期。或怒，则身发赤晕，或患疙瘩，六七日方退。服祛风药，瘙痒作渴，搔破成疮，脓水浸淫。曰∶此肝火生风，再服是药，必致筋挛。不悟，后两手拘挛，始信。先用地黄丸，四物汤月余，热渴顿减。乃佐以加味逍遥散，又月余，患处脓少。又用四君子、山栀、丹皮，二十余剂，指能伸屈。因怒，发热，经水不止，睡中筋脉抽动不安，以加味逍遥散加钩藤治之而痊。仍用四物、山栀、钩藤、丹皮而疮结靥。乃去钩藤调理，元气复而疮靥干。
一女子常患瘾疹作痒，因怒发热，变为疙瘩，肿甚，用栀子清肝散治之而愈。后又怒，患痕起赤晕，游走不定，自砭出紫血。甚痒彻骨，其热如炙，如大麻风，欲用风药，治之不效。乃以当归补血汤四剂，其热悉止。又用圣愈汤，加味逍遥散而痊。
一妇人身发疙瘩，或如丹毒，痒痛不常，搔碎成疮，脓水淋漓，发热渴烦，头目眩，日晡益甚。此血虚内热之症，以当归饮加柴胡、山栀，治之而愈。
一妇人患前症，肢体疼痛，头目不清，自汗盗汗，月水不调，肚腹作痛，食少倦怠。先用人参荆芥散，后用逍遥散，治之而痊。
一妇人因忿怒，身发疙瘩，憎寒发热。此肝火，用小柴胡汤加山栀、黄连，治之而愈。后口苦胁痛，小便淋漓，复用前药，遂全愈。
一妇人患前症，发热，夜间谵语。此血分有热，以小柴胡汤加生地，治之而安。后用四物汤加柴胡、山栀、丹皮而热退，又用逍遥散全愈。
一女子常患疙瘩，时或作痒，服消风之类，搔破成疮，其痒不止，延及头面。先用羌活当归散，其痒顿止。用加味逍遥散，其热顿痊。又用当归饮，而疮亦愈。用八珍、柴胡、山栀，而不再作。 