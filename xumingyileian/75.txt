卷十九  足跟肿痛
       薛立斋治通府黄廷用，饮食起居失宜，两足发热，口吐痰，自用二陈、四物并甚，两尺数而无力，此肾虚之症也。不信，仍服前药，足跟热痒。以为疮毒，又服导湿之剂，赤肿大热；外用敷药，破而出水，久而不愈。及用追毒丹，疮实如桃，始信薛言，滋其化源，半载得瘥。
一男子素不慎起居，内热引饮食，作渴体倦，两足热，后足跟作痛。或用消热除湿之剂，更加发肿。又服败毒之药， 赤痛甚。恪用祛毒消热，溃烈翻张，状如赤榴，热痛如锥，内热晡热。此因足三阴亏损，朝用十全大补，夕用加减八味丸，外敷当归膏，两月余而愈。其服消毒等药而殁者，不能枚举。
薛立剂治一妇人，素血虚，因大劳，两足发热晡热，月经过期。或用四物、芩、连，饮食少思，胸痞吐痰。用二陈、枳实、黄连，大便不实，吐痰无度，足跟作痛。曰∶足热晡热，月经过期，肝脾血虚也；胸痞吐痰，饮食不思，脾胃气虚也。盖胃为五脏之根本，胃气一虚，诸虚悉至。先用补中益气加茯苓、半夏，脾胃渐健，乃佐以六味丸，不两月而痊。
一妇人劳则足跟热痛，作阴血虚，用八珍汤而痊。后遍身瘙痒，服风药发热抽搐，肝脉洪数。此肝家血虚，火盛生风，以天竺黄、胆星为丸，用四物、麦冬、五味、芩、连、炙草、山栀、柴胡煎送而愈。
一妇人两足发热，足跟作痛，日晡热甚。此肝肾血虚，用逍遥散、六味丸，五十余剂诸症愈。
朱丹溪治一人，足跟痛，有血热，用四物汤加黄柏、知母、牛膝之类。（《治法汇》。）
一膏粱之人，两脚发热，作渴，左尺脉数而无力。谓此足三阴亏损，防患疽。不信，反服清热化痰之药，更加晡热头晕。又服四物、知、柏、日晡热甚，饮食渐少而发疽。乃用补中益气、六味地黄，百余而愈。其不信，以致不起者多矣。
一治脚汗，用杨花着鞋中，或加绵絮入在内尤佳。（《百乙方》。）
治远行脚肿痛方，用之可行千里，轻便甚妙。防风、细辛、乌药等，各为细末，掺在鞋内，如着草鞋，即以水微湿过，然后掺药。一法以蚯蚓涂肿处，高搁起脚，一夕即愈。（《医说续编》。）
立斋治杨锦衣，脚跟生疮如豆大，痛甚，状似伤寒。谓猎人被兔咬脚跟成疮，淫蚀为终身之疾。若人脚跟患疮，亦终不愈，因名兔啮也。遂以还少丹治之少可。次因纳宠作痛，反服攻毒药，致血气愈弱，腿膝痿软而死。盖足跟乃二跷发源之处，肾经所由之地，若其疮口不合，则跷气不能发生，肾气由此而泄，必将为终身之疾。况彼疮先得于虚，复不知戒，虽大补气血，犹恐不及，况服攻毒悍药，以戕贼之乎。
王大国治南昌司理胡慎三，左足患痈，直穿脚底。医已数易，日甚一日，病楚几绝。国至，命急去敷药，止服汤剂。司理曰∶汤剂岂能生肌耶？国曰∶愿限半月全愈。服至三四日，疮口渐合。司理大喜，才二十日，肌肉已满。（《江西通志》。）
柴屿青治李学士向山长男孝廉，忽患两足涌泉穴中，俱有隐隐一青圈，旋即破口出水，疼痛异常。延医治之，俱不识其症。诊之，两尺极微弱。症属少阴不足所致，遂定十全大补汤。乃以年少畏服，力劝之，服二十剂而愈。 