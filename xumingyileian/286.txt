卷三十一・外科  肩痈
       薛立斋治一男子，肩患毒， 痛饮冷，烦躁便秘，脉数而实。以清凉饮两剂，少愈。以金银花散四帖，悉退。又以十宣散去桂，加天花粉、银花，数帖疮溃而痊。此脉与症皆有余也。
一妇人癸卯冬，失物发怒，缺盆内微肿。甲辰春，大如覆碗，左肩胛亦肿，肉色如故。或针出鲜血三碗许，腹痛如锥，泄泻不止，四肢逆冷，呕吐恶寒，或时发热，绝食已七日矣。其脉洪大，时或微细，此阳气脱陷也。用六君加炮姜三钱，附子二钱，早服，至午不应。再剂加附子五钱，熟睡觉来，诸症顿退六七，少进稀粥。再四剂诸症悉退，饮食如故，缺盆始痛。针出清脓二碗许，诸症复至，此虚极也。以十全大补加姜、桂、附各一钱，三剂而安。后减姜、桂、附各五分，与归脾汤兼服，五十余剂而愈。
上舍陈履学之内，先从左肩下一点寒，三日后右肩下发一白疮，肿如瓯盅，红如酒盏，自用消解凉药一剂，不散。次投十宣散四剂，加痛略红。次连投参、 、丁、桂、防、芷之剂，脓溃后，恶心呕吐，头晕不止，厥逆寒战，鼓牙虚汗，顶平脓清。此投解散凉剂之误。急洗去围药，投以参、 、归、术、地黄、姜、附，大剂一服，原从左肩下旧寒一点先热起。又进一服，遍肿浮热，肿高脓稠。兼乌金膏，数日出腐筋如脂膜大小数片，日进前药二服，参、 投至八钱，逾两月始安。愈后时以劳厥，即投参、 、归、术、姜、附，大剂乃苏。
一男子肩患毒， 痛饮冷，烦躁便秘，脉数而实，以清凉饮二剂少愈。以金银花散四剂悉退。又以十宣去桂，加天花粉、金银花，数剂疮头溃而痊。
一妇人肩下患毒，脉弦紧，以白芷升麻汤二剂，表症已退，更以托里药溃之而愈。
一男子素弱，肩患肿。欲内消，服凉药，反致作泻，少食。以二神丸及香砂六君子汤加肉豆蔻，而泻止食进。又以托里药而肿亦消。
一男子肩下患疽已数日，漫肿微痛，头甚多，皆如粟许，色不变，不起发，此气血虚也。诊其脉果然。先以仙方活命饮二剂，杀其大势。更以托里药而起发，疮头虽溃，但流血水，气血尚虚，不能为脓也。彼欲服太乙锭，予谓此药止能攻毒，不能托里。不信，仍服之至四次，饮食不进，疮色黑陷，呃逆不绝，胃气虚极也，不治。强投温中健脾之剂，不应而死。
一男子肩患毒，肿硬作痛，恶症迭见，用白矾末三钱糊丸，以葱头七茎，煎汤调下，肿痛悉退，再服诸症亦退。更以仙方活命饮二剂，出水而消。此秘方名《千金》化毒汤，白矾末，葱汤调服。因末难服，故易为丸。一方士治疮疽，不问肿溃，先用此药三二服，后用消毒药甚效。常治刍荛之人，用此即退，不用托里药亦愈。盖此热毒为患，血气不亏故也。若因金石毒药发疽者，尤效。盖矾又能解金石之毒也。
一方用矾末五钱，朱砂五分，热酒下亦效。此药托里固内，止泻解毒排脓，不动脏腑，不伤气血，有益无损，其药易得，其功甚大，偏僻之处，不可不知。此方或虫犬所伤，溶化热涂患处，更以热酒调末服皆效。
福泉黄吏部肩患毒，发热恶寒，大渴烦躁，似有余之症，其脉虽大而无力，却属不足，用当归补血汤治之愈。
王乔年逾三十，肩患毒，以人参败毒散一剂，更以十宣散去参、桂，加银花、花粉，四剂而溃。因怒动肝火，风热上壅，头面赤肿， 痛饮冷，以荆防败毒散加芩、连、薄荷，二剂不应。急砭患处，出黑血盏许，仍以一剂，势退大半。再进人参败毒散，四剂而愈。夫病有表里上下之殊，治有缓急攻补之异，若不砭刺，毒气结于内里，药不能及， 肿日甚，使投峻利之药，则上热未除，中寒已作，必伤命矣。
一上舍肩患疽，脉数，以槐花酒一服，势顿退。再与金银花、黄 、甘草，十余剂而平。槐花治湿热之功最为神速，若虚寒之人，不可过剂。
王洪绪治姚氏女，年二十九，小产月余，左肩手搭处，先发一毒，周尺有五。半月，背添一毒，上下长三寸，上阔下尖，皆白陷。十日后始延治，势甚笃，连服阳和汤三剂，能起坐，五剂自能便溺，十二剂其续发者全消，先发之搭手亦消。剩疮顶如棋子大，不痛而溃，四日收功。后云背上如负一版，转舒不快，以小金丹十丸，每日三进全愈。 