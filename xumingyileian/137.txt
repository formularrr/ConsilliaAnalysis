卷二十五・产后  产难
       刘复真治府判女，产死将殓，取红花浓煎，扶女于橙上，以绵帛醮汤罨之，随以浇帛上，以器盛之，又暖又淋，久而苏醒，遂产一男。盖遇严冬，血凝不行，得温便产也。
回生丹方，不知起自何人，或云长葛孙一奎始得之异人传授，乃催生之圣药也。锦纹大黄一斤为末，苏木三两打碎，用河水五碗，煎汁三碗，听用。大黑豆三升，水浸，取壳，用绢袋盛壳，同豆煮熟，去豆不用，将壳晒干，其汁留用；红花三两，炒黄色，入好酒三四碗，煎三滚，去渣，取汁听用。陈米醋九斤，将大黄末入净锅，下米酷三斤，文火熬之，以长木筋不住手搅之，成膏，再加醋三斤熬之，又加醋三斤，次第加毕，然后下黑豆汁三碗，再熬。次下苏木汁，次下红花汁，熬成大黄膏，取入瓦盆盛之，大黄锅粑亦铲下，入后药同磨。人参、当归酒洗、川芎、香附醋炒、延胡索酒炒、苍术米泔浸炒、蒲黄隔纸炒、茯苓、桃仁去皮尖各一两，牛膝酒洗五钱，炙甘草、地榆酒洗、川羌活、橘红、白芍酒炒各五钱，木瓜、青皮去�炒各三钱，乳香、没药各二钱，益母草三两，木香四钱，白术米泔浸炒三钱，乌药二两五钱，良姜四钱，马鞭草五钱，秋葵子三钱，大熟地一两，三棱酒浸透纸裹煨五钱，五灵脂醋煮化焙干研细五钱，山萸肉酒浸蒸捣五钱。以上三十味，并煎黑豆壳，共晒为末，入石臼内，以大黄膏拌匀，再下熟蜜一斤，共捣千杵为丸，重二钱七八分，阴干，不可火烘药，蜡为壳护之，用时去蜡。（方中人参、或作真潞参二两。）
裴兆期治一妇，坐草已过三日，胞水尽行不得下，寝变瞑眩无知，牙关紧闭，手足无气以动。裴视之曰∶此痰涎壅塞胃口也。盖胃口为真气营运之枢所，病者真气本滞，又经连日困顿，饥饱难调，谷食疏而汤饮杂，势必酿作痰涎，以闭胃口，则真气益滞而不行。观其瞑眩无知，若中风状可征也。以半夏为君，苍术、泽泻、茯苓为臣，人参、黄连、浓朴、橘红、白蔻仁、姜汁为佐使，急煎俾饮，一服而苏，再服而产。是岂苍术、黄连等药能催生哉？盖方之能对病而取验者，自有所以对病取验之理，在不可专执本草中主治，而曰某药定是治某病，某病定是用某药而已也。
薛立斋云∶荆妇孟冬分娩艰难，劳伤元气，产子已死，用油纸燃烧断脐带，藉其气以暖之，俄顷忽作声，此儿后无伤食作泻之症，可见前法之功不诬。世用刀断脐带，母子致危者，竟不知其由矣。且稳婆又喜平日常施小惠，得其用心，兼以安慰母怀，故无虞耳。一稳婆云∶我止有一女，正分娩时，适当巡街御史行牌，取我视其室分娩，女因惊吓，未产而死。后见御史，更以威颜分付，迨视产母，胎虽顺而头偏在一边，若以手入推正，可顺保生，因畏其威，不敢施手。但回禀云∶此是天生天化，非人力所能。立俟其母子俱死。
张子和治一妇人，年二十余，临产，召稳婆三人，其二妪极拽妇之臂，其一媪头抵妇之腹，更以两手扳其腰，极力为之，胎死于腹，良久乃下，儿亦如血，乃稳媪杀之也。岂知瓜熟自落，何必如此乎？其妇因之经脉断闭，腹如刀剜，大渴不止，小便秘绝。主病者禁水不与饮，口舌枯燥，牙齿黧黑，臭不可闻，饮食不下，昏愦欲死。张先以冰雪水，恣意饮之，约二升许，病缓渴止。（近时专科及庸手，遇产后，一以燥热温补为事，杀人如麻。阅此，宜知变通矣。）次以舟车丸、通经散，前后五六服，下数十行，食大通。仍以桂苓甘露饮、六一散、柴胡饮子等调之，半月获安。（雄按∶知变通者甚少。）
一妇人临产，召村媪数人侍焉，先产一臂出，妪不测轻重，拽之，臂为之断，子死腹中，其母面青声微，汗浆浆不绝，时微喘。张曰∶命在须臾，针药无及，急取称钩，续以壮绳，以膏涂其钩，令其母分两足，向外偃坐，左右各一人，脚前立定，次以钩其死胎，命一壮力妇人，倒身拽出死胎。下败血五七升，其母昏晕不省。待少顷，以冰水灌之，渐咽。二日大醒食进，次日四物汤调理，数日方愈。张常曰∶产后无他事，因侍妪非其人，转为害耳。
凌汉章治吴江妇，临产，胎不下者三日，呼号求死。凌针刺其心，针出，儿应手下。主人大喜，问故。曰∶此抱心生也，针痛则舒。取儿掌视之，有针痕。（《明史》。）
按∶此二案与《宋史》庞安时案仿佛。大抵医既有名，人益附会。如近时吴门，有享盛名者，俚人时向余道其神验，皆古人案中所载。若以蟹治漆毒，以土坑治香气，不一而足。所谓俗语不实，流为丹青者是也。
立斋治前太仆卿张君季媳，年轻体壮，孕必八个月而生，产必数日，艰苦而下，儿生必周而夭。再孕，再产，再夭皆同。乃谓后当生，宜相闻。明年，又八个月，坐草三日不下，忽忆前言，飞舆相召。中途逢驱车者云∶迎其父母，作永诀计。比至，已夜分矣。诊之，脉未离经，人余残喘，稳婆在傍。问之，曰∶儿头已抵产门，不得出耳。乃急令安卧，且戒勿扰，与安胎药。明晨，主人出，笑而不言。问之，曰∶好矣。曰∶昨言儿头已抵产门，今若何？曰∶不见矣。大笑而别。后过百二十日，计十二月足，生男，今八岁矣。始知前此皆生生取出，以体壮年轻，幸保母命耳。（《达生篇》。）
太学戴时济弟媳，一产三男，母子俱殒，一犹在腹。今又婢孕，其腹膨亨，颇患之。比产，先令安卧，与加味川芎汤，每隔半日而产，积日半，生三子，俱无恙。（同上。）
陈氏妇，产九日夜不下，一息仅存。闻有兔脑丸，踵门求药。问之，亦曰∶头逼产门不得出。谕令安卧，再来取药，强而后去。继与芎归汤，明日生下，母子两全。按此皆产母用力，逼令横在腹中，岂有人倒悬十日而尚得生者乎。（同上。）
一妇产儿，手出不得入，稳婆砺刃以须，急令安卧，与大剂芎归汤，徐徐托手入。明早生下，母子两全。右臂紫黑，数月而后消。（同上。）
孙文垣治侄元素内人难产，夜半叩门，起问何状。曰∶产已及门，不能下，用力则胸膈间有物上冲，痛不可忍。思顷之，曰∶此必双胎，胞以分为一上一下也。及户者，在下欲出，在上者，以用力而上冲，故胸膈痛也，势亦险矣。治法必安上，而下者乃可用力以产也。即取益元散一两与之，令以紫苏汤送下。药甫进、胸膈痛止，不超时，产二女，母亦无恙。或问曰∶益元散非产科急剂，何能取效如是？曰∶紫苏安胎下气，滑石滑以利气，亦催生上品。盖医者意也，兹亦以意裁取之耳。此法方书无载。记之以备采用。（妊娠案中治竹匠妇，尝以此方安胎。雄按∶挛生之胎，其包有三种，分娩时，极意审察，庶不误事。一种分胞者，即此案所云是也。然亦有虽是分胞，而外复另有一总胞者，名曰双胎，却有三胞也。一种连胞者，产必骈肩而下，其包如钞马袋形。至此案治法，虽与竹匠妇同，而尤为中肯也。）
冯楚胆之媳，向患吐血夜热之症，自受妊以来，八味丸加牛膝、五味，日服勿间。（此其孙所以百日内生疠症之由也，案见小儿胎毒门。）及临盆，胞水已下，而数日未产。脉之，洪数而带坚象，此阴道枯槁已极，何能流通生育乎？投以补养气血催生之药，脉候如故。知为群药功力不专，乃单以熟地三两，浓煎，日进三次，脉始洪缓而软。但坐蓐数日，子母俱困，胎气毫无运动下达之意，众疑胎死矣，再以人参五钱，煎汤一钟，细刮肉桂之最佳者钱许，调服之，连进三剂乃生。
一妇产难，五日后，精神已竭，六脉沉微，奄奄一息，腹中毫不觉动，下部肿极。知母子俱困，何能健运而出？乃与参、 、归、芍、姜、桂、白术、牛膝，温暖调补气血之剂。下咽少顷，腹中运动，疼痛而产，母子俱活。歙有神医，尝路遇舁榇，中有血流出。医曰∶此尚活，可治也。开视，则弥月妇人，颜色未改。以针针其心，遂产一男，手有针孔，母子俱无恙，其子至今尚存。（《张氏卮言》。）
张所望治妇人，产一子，忽叫痛欲绝，举家惊愕莫措。所望诊之曰∶腹内尚存一子未下。投一丹而子下，母遂苏。（《钱塘县志》。雄按∶此候极宜审慎，盖双生有骈肩而下者，有逾数日而下者，甚有过旬余而再产者。）
张文仲治一妇人，横产，先出手，诸般符药不效，乃以艾灸其妇人右脚小指头三壮，炷如小麦大，下火立产。（《医说》。）
高道者，不知何许人也，得长桑君禁方，当明初，挟技游银阳。一日值柩于途，询之，乃孕妇丧也，道者验其遗衣血，曰∶此犹未死耳。启棺视之，一针遂苏。俗惊道者能起死人，以比秦越人。（《江西通志》。）
陆祖愚治高济亭室，胎前恶阻，或以清凉调治，既而内伤饮食，消导太过，元气甚弱，胎动欲产，临盆三日夜，方得分娩，疲惫昏冒，不知人事。诊之，遍身冷汗，口鼻之气，有出无入，寸关无脉，两尺如丝。不及服药，令壮盛妇女，对口接其出入之气，俟其气之入而呵之。次用人参、归身、熟地各一两，熟附四钱，煎服，加童便一酒杯，徐徐灌之，四肢温和，人事清爽。连进三剂，便能饮食。此时若不先用接气之法，必俟药熟，不几气绝耶。
万密斋治朱宅一妇女李氏，常苦难产，形颇壮，性急少食，此气滞也。与一方∶枳壳、甘草、香附为主，当归、川芎、白术、陈皮佐之。至八九个月内，每月服三帖，后生三子，甚快。
叶杏林治一妇，分娩甚易易。至四十外，下血去多，玉门不开，与加味川芎汤一剂，更以活水无忧散斤许，煎熟，时时饮之，以助其血而产。
产妇坐草时，取路傍旧草鞋一只，名千里马，用鼻络小耳绳，洗净烧灰，童便和，温酒调服。如得左足者男，右足者女，覆者儿死，侧者有惊，自然之理也。似非切要之药，催生极验。（《得效方》。沈尧封曰∶千里马得人身最下之气，佐以童便之趋下，酒性之行血，故用之良验。）
王执中云∶一贵人内子，产后暴卒，急呼其母为办后事。母至，为灸会阴及三阴交穴，数壮而苏。母盖名医女也。（《资生经》。）
魏玉横曰∶余素不信阴阳家言，因召工牮屋，或谓年月不利，不听。时荆妇娠身，已九月，及产，一稳婆甚青年，见势不顺，乃托故亟归，易其姑至，视之曰∶此非可望生下，欲全母命，非脔而出不可。余亟令安卧勿怖，以熟地四两，杞子二两，当归一两，煎百余沸，先饮一钟。再煎再饮，不及时许，一女已死，乃脐带绾于项间所致。幸母无恙，稳婆诧异而去。《妇人良方》云∶凡有孕妇之家，不宜造作修治，良有以也。
凌表侄妇，年二十余，暑月临蓐，自旦及暮不得产，体素弱，屡发晕迷闷。时师诊之，以为挟痧，不可服参，渐危急，延余视。无他，乃肾气不能作强，肝虚不能疏泄，又血液枯涸，致胎不易下耳。与熟地二两，杞子一两，当归五钱，曰∶服下即产矣。已而果然。次日觉恶露行少，饮砂糖老姜汤，血行甚涌。专科以炮姜、白术、枣仁、茯神、当归、白芍等，不效，反加自汗，口苦，小便热涩，烦躁不眠。再延诊，曰∶但以余前方，加枣仁、当归愈矣。一剂而安。余此方催生则用当归，止崩则用枣仁，甚者杞、地俱倍之，凡治百余妇人，无不神验。无力之家，可代人参，亦无后患。古今诸方，无出其上者。 