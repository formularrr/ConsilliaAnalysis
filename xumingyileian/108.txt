卷二十四  胎动
       薛立斋治鸿胪张淑人，痢疾后胎动，心神不安，肢体殊倦，用八珍散二十余剂渐愈。因劳加烦热头痛，以大剂补中益气汤加蔓荆子治之，热痛顿止。仍用前散，又五十余剂而安，其后生产甚易。
一妊妇八月，胎欲坠如产，卧久稍安，日晡益甚，此气血虚弱。用补中益气汤加茯苓、半夏随愈。更以八珍汤调理而安。
一妊妇小便作痛，其胎不安，气攻左右，或时逆上，小便不利，用小柴胡汤加青皮、山栀，清肝火而愈。后因怒，小腹胀满，小便不利，水道重坠，胎仍不安，此亦肝木炽盛所致。用龙胆泻肝汤一剂，诸症顿愈。乃以四君子加柴胡、升麻，以培脾土而安。
孙文垣治张溪亭子室，娠已七月，梦见亡过祖母挥拳在背打一下，即觉胎动不安，血已下，大小便皆急，腰与小腹胀痛者五日。诊之，两寸俱短弱，此上焦元气大虚，当骤补之。人参、阿胶、黄 、白术各二钱，当归、白芍、条芩、杜仲各一钱，砂仁、香附各五分，苎根嫩皮三钱，葱白六钱，一剂而血止，再剂诸症悉除。四剂后减去葱白、苎根，调理旬日，足月产一女。
吴孚先治孙氏妊妇，六月作泻欲小产。诊之曰∶此水胎也。四君子加炮姜、制附，十余剂而安。
陈三农治一孕妇，腰痛甚，如欲小产，用杜仲一两，姜汁拌炒续断一两，二味为丸，白汤送下遂安。
薛立斋治一妇人，胎下坠，或动，身体倦，饮食少思，此脾气虚弱。用补中益气汤，倍白术加苏梗，三十余剂而安。产后眩晕，胸满咳嗽，用四物加茯苓、半夏、桔梗而愈。
一妊妇内热晡热，或兼寒热，食饮少思，其胎或下坠，或上攻，此肝经血虚而火动耳。先用加味逍遥散数剂，次用六君子加柴胡、枳壳，各数剂而愈。
一妇人每受胎，三四月作痛欲坠，此为胎痛。用当归二钱、熟地黄三钱而愈。
张飞畴曰∶古人用条芩安胎，惟形瘦血热，荣行过疾，胎常上逼者相宜。若形盛气衰，胎常下坠，非人参举之不安；形实气盛，胎常不运者，非香、砂耗之不安；血虚火旺，腹常急痛者，非归、芍养之不安；体肥痰盛，呕逆眩运者，非二陈豁之不安。此皆治母气之偏盛也。若有外邪，仍宜表散伏邪。时气尤宜急下，惟忌芒硝，切不可犯。
雄按∶条芩但宜于血热之人。若血虚有火者，余以竹茹、桑叶、丝瓜络为君，而辅以他药极有效。盖三物皆养血清热而息内风也。物之坚强莫如竹，皮肉之紧贴亦莫如竹，实为诸血证之要药，观其塞舟不漏可知矣。桑叶蚕食之以成丝，丝瓜络筋膜联系，质韧子坚，具包罗维系之形，且皆色青入肝，肝虚而胎系不牢者，胜于四物、阿胶多矣。 