卷三十五・外科  疡症便秘
       薛立斋治一男子患痈，未作脓， 痛烦躁，便闭脉实。用内疏黄连汤二剂，诸症悉退。以四物汤加芩、连，四剂而消。
一男子疡症溃后，便涩脉浮，按之则涩。以八珍汤加红花、桃仁、陈皮、杏仁，治之而愈。
一弱人患疡，溃后便秘而脉涩，以四物汤加红花、桃仁、黄 ，治之而愈。
薛立斋治一男子，患疡，溃后便秘而脉浮，以四君子汤加陈皮、杏仁、当归，治之而愈。（雄按∶此症宜养血。）
一老人患疡，溃后大便秘，小便赤涩。诊之，脉浮数而涩，以八珍汤加知、柏，治之而愈。后小便复数而赤，大便秘，口干目花，以加减八味丸、滋肾丸治之而愈。此症乃阴血虚，阳火盛，故用前药有效。若投苦寒之剂，必致有误矣。
一男子患疡，溃后便涩，肌肤作痒。谓气血虚不能荣于腠理，用补剂治之。不信，乃服风药，致不救。大抵疮疡始作，便秘脉数而涩者，宜降火凉血为主；溃后便秘脉涩者，宜补血气为主。若投风药，祸在反掌。
邝进士患痈将痊，大便秘结，服大黄等药，反废饮食。乃用补气血之剂，加桃仁、麻仁，未效。更以猪胆汁，深纳谷道，续以养气血而愈。《原病式》云∶诸涩枯涸，皆属于燥。燥者，火之病气，病后血衰，故大便秘涩，宜以辛甘润之。如用苦寒，则胃气乏矣。凡老弱产后便难者，皆气血虚也，胆汁最效。 