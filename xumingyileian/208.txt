卷二十七  咳嗽
       一痘五朝，匀泽红润稀朗，顶平陷，痰嗽甚，此伤风失表，邪客肺经。但脓期患此，难于补托，用甘、桔、前、芩、桑、杏、橘、蒌而愈。
一痘七朝，不易起胀，喘咳吐食，此毒壅也，清理解散而愈。
一痘收靥，浓而干黑，身热咳嗽，风寒客肺也，麻黄汤愈。
一痘收疤，咳嗽，咽膈不利，用甘、桔、翘、防、蒡、陈皮、射干、元参辈愈。
一痘后伤风，咳嗽发热，用解表药，反汗喘。用二陈汤加桑、杏、山栀，反加搐搦。此脾胃虚弱也，用补中益气汤加麦冬、五味、钩藤而愈。
一痘痰嗽，诸药不效，用黑散子而愈。
一痘后咳嗽连声不续，痰鸣欲绝，嗽罢吐白沫，面唇白，饮食少，不得卧，此虚而攻肺，下痰过剂也。小异功散加藿、半、蒌、粉、冬，又用人参清肺饮而愈。此救子益母之法也。
一痘后咳嗽，吐脓腥臭，胸中隐隐作痛，右脉数滑，乃余毒在胸，作内痈也。用橘、贝、甘、桔、芩，合翘、蒡、知、蒌、防己，并蒸百合服愈。
一痘久嗽不已，腰背痛，此肾咳也，地黄汤加麦冬、五味子而愈。
一痘十二朝，咳嗽，旬余不止，服发表化痰药多，反吐脓血。此脾肺虚，重伤真气，成肝痈也，用桔梗汤而愈。
万密斋治陶氏子，痘将靥，咳嗽喘急，用甘桔汤加麦冬、牛蒡未效。此肺有火邪，火郁宜发之，乃去麦冬，加紫苏、地骨皮，一服而安。 