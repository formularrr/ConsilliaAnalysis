卷二十五・产后  下痢
       薛立斋治一产妇，食鸡子，腹中作痛，面色青黄。服平胃、二陈，更下痢腹胀。用流气饮子，又小腹一块不时上攻，饮食愈少。此脾胃虚寒，肝木克侮所致。用补中益气加木香、吴茱萸，渐愈。又用八珍汤兼服调理而安。（雄按∶块既上攻，无论虚实，岂可再服升、柴。）
龚子材治一产妇，血痢，小便不通，脐腹疼痛，以马齿苋捣烂取汁三大合，煎沸，下蜜一合，调匀顿服即愈。
薛立斋治一产妇，屎后下血，诸药不应，饮食少思，肢体怠倦，此中气虚弱，用补中益气汤加吴茱萸，炒黄连五分，四剂顿止。但怔忡少寐，盗汗，用归脾汤治之而愈。
孙文垣治族女，小产后二十日矣，患赤痢，一日十余次，怯寒恶食，小腹胀痛。诊之，右寸滑大，知其虚中有热。盖缘恶露未尽，故小腹胀痛。专科泥丹溪产后大补气血之语，遂概施之，因而作痢。乃翁曰∶病尚怯寒，何云有热？曰∶恶寒非寒，反是热症，盖火极似水也，（时师多昧此旨。）饮药后当知之。以白芍、当归、滑石为君，桃仁、酒连、酒芩为臣，木香、桂枝、槟榔为佐，青皮为使。服下，果去黑瘀血甚多，小腹顿宽。惟口干，小水少，恶心，怕饮食，体倦，仍里急后重，人参、川芎、白芍各一钱，当归一钱五分，酒连、陈皮各六分，木香二分，外与清宁丸。服下热除，痢减十之八矣，但大便不实，恶心虚弱，以四君子汤加酒芍、陈皮、木香、肉果、酒连、当归，养之而平。
陆养愚治李尚田乃正，产后患痢，延及年余，肢肌羸瘦，面色黧黑，咸以不可为矣。脉之，两手皆微小，而右关尺之间，尚觉有力如珠，舌中常起黑苔，曰∶微小乃久痢生脉，脉滑胎黑，必沉积在肠，久而未去也，若大下之，病当愈。李谓初病亦常服通利，今饮食不进者数月矣，安得所积乎？因检前方，大都纽于产后大补气血为主，即用消导，多杂参、 、归、芍，补不成补，消不成消，致元气日衰，积滞日固，至收敛温涩，宜其剧也。乃以润字丸一两，分三服，令一日夜服尽。下紫黑如膏数缶许，口渴甚，煎生脉散作茶饮之。胃渐开，又以润字丸，日服一钱，每日下稠积缶许。十日后，方用补养，一月而痊。
张路玉诊大兵舡上一妇，胎前下痢，产后三日不止，恶露不行，发热喘胀，法在不救。服药一剂，反加呃逆。诊之，其脉三至一代，欲辞不治。因前医被留，不与排解，必致大伤体面。乃曰∶此症虽危，尚有一线生机，必从长计议，庶可图治。彼闻言，始放其医而求药。遂与盏一枚，钱数文，令买砂糖熬枯，白汤调服，既可治痢，又能下瘀，且不伤元气。急与之服，彼欣然而去，医得脱而遁，至大兵去乃归。（雄按∶存心可敬。）
薛立斋治一产妇痢，未至盈月，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤，三服而安。 