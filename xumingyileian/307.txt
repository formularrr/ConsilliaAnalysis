卷三十三・外科  脱疽
       （谓疔生于足趾，或足消而自脱，故名。亦有发于手指者，名炷节疔，重者腐指节，轻者筋弯。）
一男子足趾患脱疽， 痛色赤，发热，隔蒜灸之，更以人参败毒散去桔梗，加金银花、白芷、大黄，痛止。又十宣散去桔梗、官桂，加花粉，数剂而痊。
一男子足趾患脱疽，色紫不痛，隔蒜灸五十余壮，尚不知痛，又明灸百壮始痛。更投仙方活命饮四剂，乃以托里药溃而愈。（《心法》中韩判官症同，灸同，乃以败毒散加银花、白芷而愈矣。）
一男子足趾不大痛，色赤而肿，令隔蒜灸至痛止。以人参败毒散去桔梗，加金银花、白芷、大黄而溃。更加以仙方活命饮而痊。此症情势虽小，其恶甚大，须隔蒜灸之，不痛者宜用灸之，庶得少杀其毒。盖因膏粱浓味，酒面炙爆，积毒所致。或不慎房劳，肾水枯竭，或服丹石补药，致有先渴而后患者，有先患而后渴者，皆肾水涸不能制火故也。初发而色黑者不治，赤者水未涸尚可。若失解其毒，以致肉死色黑者，急斩去之，缓则黑延上足必死。此患不同肿溃，惟隔蒜灸有效。亦有色作痛而自溃者，元气未脱易治。夫至阴之下，血气难到，毒不易腐，药力又不易达，况所用皆攻痛之药，未免先于肠胃，又不能攻敌其毒，故隔蒜灸，并割去，最为良法。故孙真人云∶在指则截，在肉则割，即此意也。
一男子脚背患此症，赤肿作痛，令隔蒜灸三十余壮，痛止。以仙方活命饮，四剂而溃。以托里消毒药而愈。
一男子足趾患此症，色赤 痛，作渴，隔蒜灸数壮，服仙方活命饮，三剂而溃。更服托里药，及加减八味丸，溃脱而愈。
一男子足趾患此症，色黑不痛，令明灸三十余壮而痛。喜饮食如常，谓急割去，速服补剂。彼不信，延上遂致不救。
一男子脚背患此症，色黯而不肿痛，烦躁大渴，尺脉大而涩。此精气已绝，不治。后果然。
杨太仆年逾四十，左足大趾赤肿 痛，此脾经积毒下注而然，乃脱疽也。喜色赤而痛，以人参败毒散去人参、桔梗，加银花、白芷、大黄，二剂。更以栝蒌、银花、甘草节，四剂顿退。再以十宣散去桔梗，加银花、防己，数剂而愈。
一膏粱人年逾五十，患此症，色紫黑，脚 痛。孙真人云∶脱疽之症，急斩去之。毒延心腹必不治，色黑不痛者亦不治。喜其饮食如故，动息自宁，为疮疡善症也，尚可治。遂以连翘消毒散六剂，更以银花、甘草节、栝蒌，二十余剂，患趾溃脱。再以芎、归、地、连翘、银花、白芷，二十余剂而愈。
一刍荛左足趾患一泡，麻木色赤，次日趾黑，五日足黑冷，不知疼痛，脉沉细，此脾胃受毒所致。以飞龙夺命丹一服，翌日令割去足上死黑肉。割后骨始痛，可救，遂以十全大补汤治之而愈。盖黑肉乃毒气之盛，而拒截荣气所致。况至阴之下，气血难达，经云风淫末疾，即此是也。向若攻伐之，则邪气愈盛，乘虚上侵必不救。
海山骄淫益无度，强并民居田宅妇女，竟占山东之半。陆宣子者，山东名医也。有富室外家，足小趾生疮，状类细米，疮头早白，根如熟枣，脏腑挈挈欲坠。闻平湖名，延之视曰∶此粟米疮也，与人面疮等，七日毒上升，遍体腐烂成黑水死矣。君欲生之，当急断其趾，断之愈。海山亦生是疮，嘱宣子视。宣子仍前言，海山大怒，欲杀之。楚人丁维章，以外科有名，出入禁内，海山邀之至，告以宣子语。且曰∶公视我疮无恙，吾必杀之。维章熟视曰∶杀我可也，何尤宣子？今已过三日，毒上升矣。公欲活耶？断膝尚可。海山 目曰∶其然，三问应声如响。海山喟然曰∶我命在公矣。顾左右取截刀，伸足曰∶斩。左右战栗，海怒骂使斩，遂断一腿。维章手提海山发，倚柱坐，海山面黄气绝。维章曰∶可速召前医者。宣子至，视其地一腿尚自起跳跃，黑血淋漓，命取人参一斤，浓煎灌其口，少顷海山苏。顾其足曰∶嗟乎，刖足刑已重矣，何辜而刖膝，幸公治我，我自今后庶几可以无后患。阅四十九日，而右膝毒发，复生人面疮。医曰∶不可再活矣。海山不数日死。凡所夺民家产，皆散去，其兄乃乞食如初。 