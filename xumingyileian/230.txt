卷二十七  羸瘦
       徐仲光曰∶一痘烦热口渴，能食易化，不作肌肉，此气血虚乏，心火充甚而乘也。经曰∶火炎上则土燥，多食亦饥。治而气血兼补，单日服五味异功散加黄连、麦冬、知母，双日服四物汤。亦有治之不应，为毒火烁阴，津液枯涸而死。
一能食枯渴，肌肉不长，精神憔悴，脉来沉缓，此乃脾胃不足。东垣曰∶胃伏火邪于气分，则能食，脾虚则肌肉削。又曰∶脾胃虚寒，则元气不足，以补中益气汤加黄连。
一能饮食易饥，不长肌肉，此因胃阳有余，脾阴不足，故胃食善消。《内经》曰∶二阳结，谓之消。二阳者，胃与大肠也。以小异功散加黄连、白芷治之，以泻二阳之热也。
一痘后面白唇赤，肌肉羸瘦，皮毛枯槁，潮热往来，虽食易化，乃疳劳之候，皆由痘后饮食不节，脾胃过伤。东垣曰∶脾胃虚弱，则元气下流，阴火上乘其土位。治宜健脾为主，而兼以清热之剂，则脾土坚固，气血滋生，诸症自平。以归芍四物汤加石斛、麦冬、地骨皮、银花、柴胡等剂，又六味地黄丸加参、术、归、枸杞子、五味子，间服异功散。
一痘后面白无精光，口气冷，少食羸瘦，乃胃气虚之候，以六君子汤治之。
一痘如前，兼以便溏肠漏，即用六君加炮姜、木香。
一命门火不能生土，而成是症者，用六味地黄丸。
一痘后渐黄瘦，面肿，身热肚大，吃泥吃米，此由痘后饮食伤脾，愈而复伤，乃脾疳之候也。治宜养正，而积自除，以肥儿丸治之。（此皆脾阴大伤之候，非燥补之药所能治也。） 