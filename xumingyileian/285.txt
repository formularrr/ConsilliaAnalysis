卷三十一・外科  项痈
       薛立斋治二守施希禄，患项毒，脓已成，因畏针， 延至胸，色赤如霞。其脉滑数，饮食不进，月余不寐，肢体甚倦，此气血虚而不能溃也。乃针之，脓出即睡，觉而思食。用托里药，两月而愈。
刘玺素虚，患此不针，溃透颔颊，气血愈虚，竟不救。
一妇人项患痈， 痛，发寒热，以荆防败毒散，二剂少愈。以小柴胡汤加连翘、牛蒡、桔梗，四剂而消。
一男子项患毒，溃而作痛，以参、 、地黄、芎、归补之而止。更以八珍汤加黄 、桔梗，三十余剂而愈。
马元仪治沈氏妇，颈项间患疡，痛甚，躁烦发热，昼夜不眠，多方不愈。诊之，两脉浮大沉小，此阳明气血交亏之候也。阳明之气，一日一夜五十周于身，而血随之。气虚血涩，则病生焉。况所现皆血虚气衰之症，较之热毒有余者殊矣。用黄 一两，当归五钱，人参三钱，炙草七分，红花五分，调补气血，四剂而安。
张子和在西华，寄食于夏官人宅，忽项上病，一病状如白疮，疮肿根红硬，以其微小不虑也。忽故人见邀，以羊羔酒饮，鸡、鱼、醢、蒜皆在焉。张以故人不能辞，又忘禁忌，是夜疮大痛不可忍，项肿及头，开口发狂言，目见鬼神。夏君甚惧，欲报其家。张笑曰∶请无虑，来日当平。乃以酒调通经散六七钱，下舟车丸百余粒，次以热面羹投之。上涌下泄，一时齐作，各去半盏。明日日中，疮肿已平，一二日脓出而愈。
朱丹溪治王姑丈，七十余患项疽，脉实而稍大。此因忧闷而生，太阳经治之。归头二钱，黄柏一钱五分，黄 、羌活、地黄、酒芩、桔梗各一钱，酒连、连翘、防风、生甘草、人参、陈皮、防己、泽泻各五分，白水煎服。
柴屿青治夏同司镶黄旗觉罗讳玛德，患对口。人皆谓之落头疽，难治。柴以为无害，服药五十日而愈。后某公亦患前症，亦服药五十日而安。
姚应凤诊一人，项生疮，求治，应凤曰∶是天蛇头疮，宿因也，三年头当自落而毙。竟如其言。（《仁和县志》） 