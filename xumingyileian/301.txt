卷三十三・外科  臀痈
       薛立斋治一弱人臀痈，脓成不溃，以十全大补汤，数剂始托起。乃针之，又二十余剂而愈。此症弱人宜补气血为要。
一人臀痈， 肿痛甚，此邪毒壅滞，用活命饮隔蒜灸而消。后因饮食劳倦，肿痛复作，寒热头痛，此元气虚而未能复也。与补中益气汤，频用葱熨法，两月而愈。
昆庠吴转之父患此，内溃又胀，发热口干，饮食少思，此脾虚弱也。先用六君子加芎、归、 ，数帖而溃。又用十全大补汤，倍加参、 ，五十余剂而愈。
一男子臀痈，硬痛发热，此膀胱气虚，而湿热壅滞。用内托羌活汤二剂，热痛悉退。后用托里消毒散而溃，又用托里散四十余剂而敛。
一男子臀痈，肿硬作痛，尺脉浮紧，按之无力，以内托羌活汤，一剂痛止。以金银花散，四剂脓溃而愈。
一男子臀痈，肿硬痛甚，隔蒜灸之，更服仙方活命饮，二剂痛止肿消。以托里消毒散加黄柏、苍术、羌活，疮头溃而愈。
一男子臀痈，作脓而痛，以仙方活命饮，二剂痛止。更以托里消毒散，脓溃而瘥。
一男子臀痈，不作脓，饮食少思，先用六君子汤加芎、归、黄 ，饮食渐进。更以托里消毒散，脓溃而愈。
一男子臀痈溃，而脓清不敛，以豆豉饼灸之，更饮十全大补汤，两月余而痊。凡疮不作脓，或不溃，或溃而不敛，皆气血之虚也。若脓清稀，尤其虚甚也。
一男子臀痈，脓水不止，肌肉渐瘦，饮食少思，胃脉见弦，以六君子汤加藿香、当归，数剂饮食渐进。以十全大补汤及豆豉饼灸之，两月余而敛。
薛立斋治一弱人，臀漫肿，色不变，脉滑数而无力，此臀痈也。脓将成尚在内，欲治以托里药，待发出而用针。彼欲内消，服攻伐药愈虚。复求治，仍投前药，托出针之，以大补药而愈。凡疮毒气已结不起者，但可补其血气，使脓速成而针去，不可论内消之法。脓成又当辨其生熟浅深而针之。若大按之乃痛者，脓深也；小按之便痛者，脓浅也；按之不甚痛者，未成脓也；按之即复起者，有脓也；按之不复起者，无脓也。若肿高而软者，发于血脉；肿下而坚者，发于筋骨；色相不变，发于骨髓也。（此条旧案已收，因无后段发明，故录之。）
一男子臀痈腐溃，肌肉不生，用药敷之，四沿反硬。诊之，脉涩而弱，此气血不能荣于患处，故敷凉药反硬，乃气血受寒凝结而非毒也。用大补药愈矣。
一人患臀痈，用五爪龙，连枝捣汁，酒漉服，日进四五次，脓从大便出，未成脓者内消。如有头，以渣敷上立散。治鱼口极效。（《广笔记》）
曹文部文兆，年逾四十，髀胛患毒，已半月余，头甚多，状如粟许，内痛如癞，饮食不思，怯甚，脉歇止。此元气虚，疽蓄于内也。非灸不可，遂灸二十五壮。以六君子汤加藿香、当归，数剂疮势渐起，内痛顿去，胃脉渐至。但色尚紫，瘀肉不溃，此阳气尚虚也。燃桑柴灸之，以补接阳气，解散其毒。仍以前药加参、 、归、桂，色赤脓稠，瘀肉渐腐取去，两月余而愈。夫邪气沉伏，真气怯弱，不能起发，须火灸而兼大补。投以常药，待其自溃，鲜有不误者。
沈侍御患臀肿痛，小便不利。彼谓关格症，以艾蒸脐，大便赤不利。以降火分利之药，治之不应。诊其脉数脓成，此痈患也，遂针之，出脓数碗许，大便即利。五日阴囊肿胀，小便不行，仍针之，参、连、归、术之药犹缓，俾服独参汤至二斤，气稍复。又服独参汤，兼以托里药，两月余而平。大抵疮疡脓血之泄，先补气血为主，虽他病，当从末治。
滕千兵年逾五十，臀患痈，脓熟不开，攻通大肛，脓从大便而出。辞不能治，果毙。丹溪云∶臀居小腹之后，阴中之阴也。道远位僻，血亦罕周。中年后尤虑患此，况脓成不刺，欲不亡得乎？ 