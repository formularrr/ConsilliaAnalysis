卷二十五・产后  咳嗽
       薛立斋治一妇，咳嗽，见风则喘急，恶寒头痛，自汗口噤，痰盛，薛谓脾肺气虚，腠理不密，用补中益气加肉桂，数剂而安。
一产妇咳而腹满，不食，涕 ，面肿气逆，此病在胃而关于肺，用异功散而愈。
孙文垣治赞皇令堂，产后左胁痛盛，（此胁痛缘肺实而气机不利。）咳嗽，痰不易出，内热气壅，不能伏枕，与以瓜蒌仁六钱，桑白皮、苏子、杏仁、半夏、桔梗、枳壳各一钱，水煎服之，气定喘除。外与保和丸及七制化痰丸而安。
缪仲淳治施灵修乃正，产后发寒热，咳嗽不止，因本元虚弱，误用姜、桂，势甚剧。（二句宜细玩之。）
用鳖甲、白芍、牛膝、生地各四钱，山楂、麦冬、益母草各五钱，橘红、当归各二钱，青蒿、杜仲各二钱五分，枣仁八钱，远志、五味各一钱，茯神三钱，竹叶十三片，数剂辄定。（方亦太杂。）
聂久吾治一妇，年四十余，因产过多，身热，日夜不止，午后益盛，肌肉瘦削，经水不行，诸医无效。与花粉、山药、百合、香附、麦冬各八钱，天冬五分，地骨皮、当归、二母各六分，生地生炒用四分，白芍生炒三分，前胡四分，茯苓七分，生甘草三分，姜一薄片，龙眼三个，服十余剂，而身热已退。又加桔梗四分，酒炒芩、连各六分，二十四剂而安。 