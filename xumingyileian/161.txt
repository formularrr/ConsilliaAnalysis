卷二十五・产后  痉
       薛立斋治一产妇，勤于女工，忽仆地牙关紧急，痰喘气粗，四肢不遂。此气血弱虚而发痉，朝用补中益气汤加茯苓、半夏，夕用八珍汤加半夏，各二十余剂不应。此气血之未复，药之未及也，仍用前二汤，又二十五剂寻愈。（雄按∶药不精切，故不能收捷效。）
一妇产后，恶寒发热，他医治以小柴胡，致汗出谵语，烦热作渴，四肢抽搐。用十全大补汤益甚。其脉洪大，重按则无，此药力未及也，遂加附子，服四剂愈。
一产妇筋挛臂软，肌肉掣动，此气血俱虚而自热也，用十全大补汤而安。
一产妇因劳，两臂不能屈，服苏合香丸，肢体软痿，汗出如水。薛谓前药辛香，耗散真气，腠理虚而津液妄泄也。先用十全大补汤加五味子，补实腠理，收敛真气，汗顿止。又佐以四君子调补元气，渐愈。用逍遥散、大补汤，调理而痊。
一产妇先胸胁乳内胀痛，后因怒，口噤吐痰，臂不能伸，小便自遗，左三部脉弦，此肝经血虚，而风火所致，不能养肝。先用加味逍遥散治之，臂能屈伸。又以补肝散、六味丸，而诸症悉愈。
一产妇患儿枕腹痛，或用驱逐之剂，昏愦口噤，手足发搐，此血气虚极之变症也。用八珍汤加炮姜二钱，四剂未应。又以十全大补汤加炮姜一钱，二剂而苏。
沈尧封云∶丁丑三月，练塘金虞第四媳，产后变症。先是于上年十月生产甚健，至十二月初旬，面上浮肿，驱风不应。加麻黄三帖，通身胀肿，小便不利。更用五皮杂治，反加脐凸。更用玉桂、五苓，小便略通，胀亦稍减。续用桂附八味，其肿渐消，惟右手足不减。忽一日，口眼歪斜，右手足不举，舌不能言，因作血虚治，变为俯不得仰。数日后，吐黑血盈盂，吐后俯仰自如。旬余，复不得仰，又吐黑血而定，投以消瘀，忽然口闭目开如脱状。其母一夜煎人参三钱灌之得醒，醒来索饭，吃一小碗。近日又厥，灌人参不醒，已三昼夜矣。余遂往诊，右手无脉，因肿极不以为怪，左脉浮取亦无，重按则如循刀刃。余曰∶此是实症，停参可治。遂用胆星、半夏、石菖蒲、橘红、天蚕、地龙、紫草，水煎，入竹沥、姜汁，一剂知，再剂手足能举，十三剂能出外房诊脉，诸病悉退。惟舌音未清，仍用前方而愈。金问奇病之源，余曰∶人身脏腑接壤，怀胎后，腹中遂增一物，脏腑之机括，为之不灵，五液聚为痰饮，故胎前病痰滞居半，《千金》半夏茯苓汤，所以神也。至产时，痰涎与恶血齐出，方得无病。若血下而痰饮不下，则诸病丛生，故产后理血不应，六神汤为要药。此证初起，不过痰饮阻滞气道作肿，血本无病，用五苓、肾气肿减者，痰滞气道，得热暂开故也。久投不已，血分过热，致吐血两次。至若半身不遂，口眼歪斜，舌络不灵，俱是痰滞经络之证，即厥亦是痰迷所致，并非虚脱，故消痰通络，病自渐愈，何奇之有？
又曰∶震泽一妇，产后十余日，延我师金大文诊视，余从焉。接述新产时，症似虚脱，服温补药数剂，近日变一怪证，左边冷，右边热，一身四肢尽然，前后中分，冷则如水，热则如炭，鼻亦如之，舌色左白右黑。师问曰∶此是何症？用何方治？余曰，书未曾载，不知应用何方。师曰∶奇证当于无方之书求之。经云∶左右者，阴阳之道路也；阴阳者，水火之征兆也。败血阻住阴阳升降道路，不能旋转，阳盛处自热，阴盛处自冷，所以偏热偏寒。用泽兰、山楂肉、刘寄奴、苏木、桃仁、琥珀等药，两剂病减半。继服不应，遂更医杂，以致不起。由今思之，此证不但血阻，必兼痰滞。我师见及阻住阴阳升降道路，已经识出病源，但跳不出消瘀圈子耳。倘通瘀不应，即兼化痰，或者如前案金妇得起，未可知也。 