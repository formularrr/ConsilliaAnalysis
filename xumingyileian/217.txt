卷二十七  口疳
       徐仲光曰∶一儿患血热，痘后身发热，口臭成疳，溃脱上龈门牙、左腮盘牙，唇红干裂，左颊下亦红肿，如发毒状。湖州沈三春，外用抑阳散加葱汁，酒浆调敷肿处。若面肿而带有紫色为实热，必成走马疳，溃颊不治矣。今虽肿而红活，知为另发痈也。内服犀鱼、羚羊角、黄连、黄芩、元参、生地、牛蒡、桔梗、甘草、白芍、花粉、木通、紫花地丁，及人中黄散，一二服。或煎银花一两，入广胶一钱，间捣甘菊花根叶汁，冲入服之，面肿渐平，身热渐退。外吹牛黄一分，珍珠三分，黄柏、青黛、人中白、硼砂猪胆制各四分。不易敛，加乌梅炭三分、血竭二分、龙骨一分。因体虚，又加人参、象皮灰各三分，制炉甘石四分。又常以醋调雄黄末，软笔点入溃窍中，延至月余而愈。 