卷二十九・小儿科  风痫
       万密斋治汪前川子，年四岁，七月病惊搐，医以拿法掐止之。八月连发二次，仍用掐法，九月又发。万曰∶痰聚成惊，惊久成痫，幼科拿法，即古之按摩法也。病在荣卫者可用之，使荣卫之气行，亦发散之意。病在脏腑，则不能去矣。久则痰塞心窍，不亟治，必成痼疾，古所谓五痫者，自此得之。因立方以黄连泻心中之邪热为君；枳实、半夏去胸中之积痰为臣；朱砂、寒水石之坠以安其神为佐；甘遂逐上焦之痰饮，麝香以利窍为使。神曲作糊，丸如龙眼大，每服一丸，用 猪心，铜刀批开，纳丸其中缚煮，待心熟取丸，和心服之，并饮其汤，名曰断痫丸，服猪心五个乃愈。
陈氏子二岁病惊风，失治成痫，每月一发。来求药，万用六子散末，分三色∶（巧于点染。）一色青黛相和，名安魂散，（青入肝，肝脏魂。）寅卯时（属木。）竹叶煎汤下；一色朱砂相和，名宁神散，（赤入心，心藏神。）巳午时（属火。）灯心汤下；一色入轻粉少许，名定魄散，（白入肺，肺藏魄。）申酉时（属金。）薄荷汤下。调理半年而安。大凡痫病初得之者，十疗八九。如过二三年后者，不可治矣。时医有用吐法者，有用滚痰丸下之者，徒损胃气，百无一效。有以寿星丸治之者，一杯之水，岂能减车薪之火哉。
万婿李中庵，九岁时得痫病，尝昏仆，口眼俱合，手足不动，喉无痰声，但僵卧如醉人，知其为心病也。乃用东垣安神丸去地黄，加茯神、远志、石菖蒲以通其心窍，南星、珍珠末、铁华粉以坠其痰。汤浸蒸饼，丸如黍米大，（凡用镇坠药及治上焦病者，丸皆宜细。）灯心汤下，调治一年而愈。
万之季男，七八岁时得痫病，发则面先青惨，目定，口中有痰，如嚼物状，昏仆一食顷乃苏。因教其母，但见面青目定时，即以鹅翎探吐其痰，（亦是一法。）如法而行，前后吐痰二升许，痫竟不发。如此调理，三年而安。
大抵痫病皆痰也，虽有五兽之名，（猪、羊、鸡、犬、牛是也，巢氏之说，后人多非之。）各随其脏，详见钱氏方中。凡气实者控涎丹，气虚者断痫丸，愈后以琥珀抱龙丸调之，未有不安者。但年深者，不可治也。（《三因方》控涎用甘遂、大戟、白芥子等分，末煮糊丸。）
薛立斋治一小儿患惊痫，吐痰困倦，半饷而苏，诸药不效，年至十三而频发。用肥浓紫河车，生研烂，入人参、当归末捣丸桐子大。每服三十五丸，日进三五服，乳化下，一月渐愈，又佐以八珍汤全愈。（雄按∶紫河车可以羊肾代之。）
一儿七岁患惊痫，令其恣食人乳，后发渐疏而轻。至十四复发，用乳不效，亦用河车丸数具而愈，常用加减八味丸而安。后至二十三岁后发，而手足厥冷，仍用前法，佐以八味丸，十全大补汤而痊。又治数小儿，皆以补中益气汤，六君子汤，六味、八味等丸，相间用之，皆得全愈。
冯楚瞻治汪氏儿九岁，因惊痫，屡发抽掣，语言不清，势甚危笃。脉之坚弦，久按无力。询其由，痘疹后跣足行走，忽脚面浮肿，疑为草露之毒，服清凉解毒数剂，渐肿至腿。又服五子、五皮饮数剂，忽一日僵仆卒倒，乃成惊痫之疾。曰∶此痘后气血大虚，所以脚肿。误服清凉，乃肿至腿。复加渗利削伐，至虚火上乘。无故卒倒，犹大人中风症也。惟宜峻补气血，佐以舒筋活络之药，乃用当归、白术、白芍、煨天麻、熟地、茯苓、牛膝、银花、秦艽、熟附子之类。三四帖后，其势稍缓，以前方冲人参汤，调理二月而安。
万密斋治一儿，四岁，病惊痰涌，针其涌泉穴而醒，自后不发。谓曰∶未服豁痰之药，恐发痫也。不信。未半年似痰迷，饮食便溺皆不知，时复昏倒，果成痫矣。问其发时能自知乎？曰∶目昏即发，乃与钱氏安神丸加胆草服之。教其父曰∶病将发时，急掐两手合谷。如此调理，一月而安。
一小儿十岁，久得痫疾。诊之，两目浑白，无有睛光，语言謇涩，举动痴迷。辞不可治，另延医治之，竟无成功。
黄州守万鲁庵子病痫，见其容貌俊伟，性格聪明，谓曰∶可治。乃与琥珀抱龙丸方，使自制服之。 