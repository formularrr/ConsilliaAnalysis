卷十二  溺血
       薛立斋治一妇人，小便出血，服四物、蒲黄之类，更加发热吐痰，加芩、连之类，又饮食少思，虚症蜂起。肝脉弦而数，脾脉延而缓。此因肝气风热为沉阴之脾伤，不能统摄其血，发生诸症然也，用补中益气汤、六味地黄而痊。
陆养愚治费右塘室，性执多怒，初夏忽患小水不利，阴中肿痛，月又溺血发热。时疫症盛行，医与解肌发表不效。脉之，左关沉弦而数，右寸浮数而短，曰∶此由心火过旺，时又火令，肺金受伤，失降下之权，故小水不利。足厥阴肝脉合纂间，绕纂后，阴器为肝经所络之地，木气有余而寡于畏，故壅肿而痛。用人参、麦冬、知母、五味，滋肺经而还其输布之职，黄连、柴胡、白术、滑石、青皮、丹皮、青黛，泻肝火而绝其壅滞之气，数剂而诸症痊。（雄按∶人参、五味未妥。）
张路玉治徐中翰夫人，溺血两月不止。平时劳心善怒，有时恼怒则膈塞气塞，诸治不效，又进香薷饮一服。诊之，两手关尺俱弦而少力，两寸稍大而虚，遂疏异功煎方，令其久服，可保无虞。若有恼怒，间进沉香降气散，一切凉血滋阴咸宜远之。别后更医，究不出参、术收功耳。
一徽商，夏月过饮烧酒，溺血，或用辰砂益气散不效，服六味汤亦不效，张用导赤散三啜而愈。有文学宋孝先，年七十余，溺血点滴涩痛，诸药不效，服生六味亦不应。云是壮岁鳏居，绝欲太早之故，令以绿豆浸湿，捣绞取汁微温，日服一碗，煮熟即不应也。
内弟顾元叔溺血，溺孔不时酸疼，溺则周身麻木，头旋眼黑，而手足心常见发热，酸麻尤甚。脉来弦细而数，两尺搏坚。与生料六味，或加牛膝，或加门冬，服之辄效。但不时举发，以六味合生脉，用河车熬膏代蜜，丸服而痊。
薛立斋治一妇人，因怒尿血，内热作渴，寒热来往，胸乳间作胀，饮食少思，肝脉弦弱，此肝经血虚而热也。用加味逍遥散、六味地黄丸，兼服渐愈。又用八珍汤加柴胡、丹皮、山栀而痊。
马元仪治顾逊昭，患溺血已三月，或屡与升补不应。诊其右脉虚涩无神，左关独弦，茎中作痛，下多血块，形色憔悴，又多嗳气，此肝脾积热之候也。肝热则阴火不宁，而阴血自动，以血为肝脏所藏，而三焦之火，又寄养于肝也，故溺血茎中作痛等症作矣。脾热则湿气内拥而生气不伸，以脾为湿土之化，而三焦之气，又营运于脾也，故时时嗳气，形色憔悴之候生矣。法当益肝之阴，则火自息，利脾之湿，则气自和，用生地、白芍、黄芩、萆 、丹皮、甘草、车前，调理半载，痛定浊止而安。
陈总领云∶余顷在章贡时，年二十六，忽小便后出血数点，不胜惊骇，旋却不疼，如是一月。若不饮酒则血少，终不能止。偶有乡兵告以市医张康者，常疗此疾，遂呼之来，供一器药，云是草药，添小蜜，解以水，两服而愈。既浓酬之，遂询其药名，乃镜面草，一名螺靥草，其色青翠，所在石阶缝中有之。（《良方》。）
王执中云∶人有患小便出血者，教酒与水煎苦卖菜根服，即愈。
立斋治一妇人尿血，阴中作痛，服清心莲子饮不应，服八正散愈盛，以发灰醋汤调服少愈，更以斑龙丸而平。
钱国宾治广灵王，初右足拐外患毒，长八寸，横四寸，溺血如妇人之经，二月一来，自长流至点滴，约两铜盘，日夜方止，昏迷卧床，姜汤半月始生，病已二载，历治罔效。每临溺期，府中怖甚，脉沉细无力，右手少强。经云男子久病，右手脉盛者可治，因立法内治升提药。荣行脉中，卫行脉外，气引血行，自归经络而止。外用雄黄、儿茶、乳香、没药、血竭各三钱，麝香五分，朱砂二钱，百草霜一钱五分，共末，以真蕲艾作条，安绵纸上，散药一钱，搓成捻子，长八寸，以麻油蘸透，在无风处侧卧，患处朝上，燃捻离疮尺二许，觉热远些，如冷近些，日熏二次。一捻作三次用，内外分治，溺血竟止，其疮四月亦痊。 