卷三十六  痛伤胃呕
       （附气遏肉死。）
一妇人指伤，背俱肿，微呕少食，彼以为毒气内攻。诊视其脉沉细，此痛伤胃气所致也。遂刺出脓碗许，先以六君子、藿香、当归而食进，继以八珍、黄 、白芷、桔梗，月余而愈。
一男子修伤足趾，色黑不痛而欲脱，此因阳气虚，不能运达于患处也。急去之，速服补剂，以壮元气。否则死肉延足，必不救矣。不信，果烂上胫而死。
一女子数岁，严寒上京，两足受冻不仁，用汤泡溃。至春，十趾俱烂，牵连未落，先用托里之剂助其阳气，自溃脱，得保其生。此因寒邪遏绝，运气不至，又加热汤泡溃，故死而不痛也。常见人严寒而出，冻伤其耳，不知痒。若以手触之，其耳即落。当以暖处良久，或热手熨之，无恙。若以火烘汤泡其耳，即死，至春必溃落矣。北方寒气损人若此，可不察之？ 