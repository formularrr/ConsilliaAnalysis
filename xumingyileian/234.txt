卷二十八・小儿科  脐风
       万密斋治斗门子，初生五日不乳，喷嚏昏睡。万视之曰∶此脐风病也，一名马牙疳，小儿凡当一月之内尤急。乃视其口中上 ，有白胞如珠大者三四个，用银针挑去之。斗门怜惜之情见于面，去之未尽。次日犹不乳，有老妪语以脐风之害，乃速万再治，且问脐风之病云何？万曰∶其病不可治者三∶脐腹肿胀，大小便不通者，名曰锁肚；口紧不开，不语不啼者，时作搐者，名曰噤风；环口青色，口唇紧撮，名曰撮口。令郎初病，未至困也，复以手法去其白泡而安。又曰∶当用何药？万曰∶数日之儿，安能任药，虽有古方，不敢用也。曰∶然则奈何？万曰∶无害矣，此病盖初生时，洗浴之后，脐干未落，不谨视之，为儿尿所侵，及为风寒湿热所侵之故。宜急治之，但见喷嚏，多啼少乳，即视其口中上 ，有白泡子成聚，是其候也。随以手法刮去之，以软帛拭净其血，则脐风不发矣。若不知此，则其泡流入腹中，或为锁肚，为噤风，为撮口，虽有神丹，不能救也。郑请详记之，以为育婴之训。 