卷二十五・产后  泄泻
       陆养愚治臧舜田内人，脾胃素常不实，产后因怒，大便泄泻。或以胃苓汤加归、芍投之，势日甚，且汗出气喘，脉气散大。或谓此非产后泄泻所宜，宜勿药。陆曰∶脉虽大，而按之不甚空，尚有一二分生意。用人参理中汤加诃子、肉果。已煎矣，忽传人事已不省，再诊之，浮按虚数，沉按如丝，手足逆厥。或谓今夜决不能延，乃辞去。陆令前药急以加附子一钱，一剂汗止泻减，再剂病减七分。去附子加归、芍，数剂起。
王 如治一产妇，弥月泻，年余不愈，六脉沉迟，此元气下陷，寒湿太甚症也。然汤药犹湿也，以湿治湿可乎？遂用参、 、苓、术、肉蔻、升麻、防风、甘草，用猪肚一枚，入莲肉一斤，好酒煮烂，捣和为丸，日进而安。
陈三农治一妇，产后滑泄，勺水粒米不容，实时泻下，半月余矣，六脉濡而弱，此产时劳力伤脾也。若用汤药，恐滋胃湿，遂以参苓白术散加肉桂、生姜、枣肉为丸，服愈。（雄按∶今秋石北涯仲媳，胎前患泄泻，娩后泻如漏水，不分遍数，恶露不行，专科束手。余视其脉，左弦数，右大而不空，口苦不饥，小溲全无，以白头翁汤合伏龙肝丸治之，一剂而减，三啜而瘳。）
薛立斋治一产妇，大便不实，饮食少思，五更或清晨遗屎，此中气虚寒，脾肾不足，用补中益气送四神丸而痊。
张子和治李德卿妻，因产后病泄年余，四肢瘦乏，皆断为死症。张曰∶两手脉皆微小，乃利病之生脉，况洞泄属肝经，肝木克土而成。此病亦是肠 ， 者，肠中有积水也。先以舟车丸四十五粒，又以无忧散三四钱，下四五行。又进导饮丸，渴则调以五苓散，再与胃风汤调之，半月而能行，一月而安健。 