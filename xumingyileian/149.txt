卷二十五・产后  火热
       易思兰治一妇，产后半月余，胃中有清水，作逆而吐，以为胃寒，令煮鸡，倍用椒、姜，初觉相宜。（凡内热虚火之人，初服辛热之药，亦有小效。）至三五日，清水愈多，以姜、椒煎汤，时时饮之。近一月，口气渐冷，四肢发厥，昼夜作逆，腹中冷气难堪，有时战栗，用四君子汤，人参一钱至二钱，初服少安，久则不应。又加炮姜，亦不效。众议用附子理中汤。（庸俗必趋之道。）易诊之，六脉俱无，以食指复按尺部，中指无名指之后，（诊法妙。）脉来实数有力，左右皆同，发言壮厉，一气可说三五句，唇焦颊赤，大便五六日一次，小便赤少，此实热症也。询之，其俗产后以食胡椒炒鸡为补，此妇日食三次，半月后，遂得此疾。乃用三黄汤治之，连进四盏，六脉俱现，姜椒汤不欲食矣。又进四盏，身不战栗，清水减半。服四日，口中热气上升，满口舌尖俱发黄小粟疮，大便八日不通，以四苓合凉膈散，空心一服。至午不动，又以甘草煎汤，调元明粉五钱热服。一时许，腹中微鸣，吐出酸水一二碗，大便连去二次。又复元明粉五钱，下燥矢十数枚。后以四苓、三黄、山栀、枳壳，调理全愈。主人曰∶荆人之病，医皆以为虚，而用姜、附，先生一诊而遂用大剂三黄汤，更加元明粉寒凉之剂以通之，不以产为掣肘，公何见也？易曰∶脉症明显，不详察耳。《脉法》云∶极大极微，最宜斟酌。凡诊脉遇极大无力者，须防阳气浮散于外。若极微之脉，久久寻而得之，手指稍稍加力，按之至骨，愈坚牢者，不可认作虚寒。今脉左右三部，初按悉无，再以食指按其尺部，中指无名指按其尺后，脉来实数有力，所谓伏匿脉是也。此乃阳匿于下，亢之极矣。又大便秘结，小便赤少，唇焦颊赤，气壮言高，自脉与症视之，其为实热明矣。若果虚寒，脉当浮大无力，何以实数有力？症当气息微弱，何以言貌壮强？其口气冷，吐清水，四肢厥，时战栗者，正热极似水，阳遏阴浮之义也。战栗则热入血室，热极则生风矣。热在肝肾，不在心经，故言语真诚，而不妄也。其致病之由，本于食椒鸡过多，胡椒性味辛热，能散寒逐败，鸡属巽而入肝，性温能活滞血而养新血。鸡可常食，椒性大热有毒，不可过多，多则热毒积于肠胃，而诸怪症作矣。至于服姜、椒而反现寒症者，正古云∶服黄连多而反热者，服姜、附多而反寒之谓也。用三黄者，黄连味苦入心，苦能下泄，如天气下降，自能引地气上升。黄芩利大肠之热毒，黄柏生肾水以制火，甘草稍解诸药之毒，元明粉软坚，四苓散合凉膈散清利大小便。此药一服，故口舌生疮，其毒自口而出，虽不补产后之虚，然内邪既去，则正气自昌，而虚弱者充实矣。是不补之中，而有大补者在也。
按∶此为火极似水，乃物极必反之候。凡患此，为燥热温补所杀者多矣，哀哉！
许学士云∶记一妇人产后，护密阁内，更生火，睡久及醒，则昏昏如醉，不省人事，其家惊惶。许用荆芥，佐以交解散。云∶服之即睡，睡之必以左手搔头，觉必醒矣。（盖为火所逼也。）
魏玉横曰∶沈协兰室人善病，自颇知医，最重《景岳全书》。数年来，所服多温补之剂，约桂、附几各半斤。近以产后恶露淋漓，赤白时下，咳嗽日甚，小便自遗。脉之，右手鼓指，两关弦数，右尺弱，面有红光，舌当中无胎，胸多冷气，喜热饮，稍凉则不快。所服乃寿脾煎加姜、桂等。乃列案与之，曰∶病本三阴不足，久服温补，则气分偏胜，遂至绵延不已，其误在便溏气冷，又喜热饮，认为脾胃虚寒，不知火盛下迫则作泻，上冲则反冷，郁于中则得辛热而暂散，此理方书多未论及。今以产后去血，血益虚则火益盛。面有红光，火炎上也。恶露赤白，肝脾热也。咳嗽便遗，肺虚肝盛，肾不秘密也。辛温燥烈，宜急远之。方用生熟地、杞子、沙参、麦冬、钗斛。初犹畏麦冬之寒，以二钱太重，只用六分。数剂后，觉相宜，渐加至一钱五分。十余剂，便不喜热饮，症渐平，又加蒌仁。二十余剂，每日大便下青黑杂物，而辛气满房户。盖桂、姜之热，久迫回肠，因荣气渐充，乃势不能容而下出也。若再投温补，其害可胜言哉。书此以为偏服温补者戒。
杨氏二妇，妯娌也，其姒新产，发热头晕，不能起坐，坐则欲仆，恶露红白，两乳壅肿，子户旁肿如鸡卵，痛甚，势将成痈。专科与炮姜、白术、荆芥、桂枝等，更呕恶不寐。脉之，弦数六至有余。乃与生地、杞子、地丁、麦冬、当归、银花、甘草、黄连、蒌仁，六剂全愈。其娣产弥月，耳聋，头及乳腹常痛，带下绵绵，每浴汤中，摇漾如线，子户亦肿痛，医与香燥转甚，亦用前方加减而愈。又朱朗斋之妹，产后赤白淋沥，口干咽痛，前方去地丁、当归，加白芍，四帖全安。其初，杨姒所生儿，食乳即吐，自母服药后，亦不呕矣。凡此，皆少厥二阴阴虚火盛之病，若谓产后而用辛温，是杀之也。 