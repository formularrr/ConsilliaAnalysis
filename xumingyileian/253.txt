卷二十九・小儿科  吐泻
       万密斋治一小儿，周岁，吐泻并作。时天大寒，医用理中、胃苓丸，服之不效。万曰∶此表里有寒邪，未得发散也。取益黄散与之，其夜得大汗而止。
一女岁半，亦吐泻并作，此伤食也。前有外感风邪，故用益黄散温散其表里之寒。此只伤食，用胃苓丸，一粒丹，陈壁土汤下，调其脾胃，消其食积，而吐泻俱止。
一儿暴吐泻，上下所出皆乳不化，用理中丸服之效。
一儿暴吐泻，上下所出皆黄水，中有乳片，用二陈汤加黄连姜汁炒，煎服效。或问二病同，而治之异者，何也？曰∶所出之乳不化者，胃有寒也，故以理中丸急温之。所出乳片不化者，胃有邪热，邪热不杀谷，宜半夏、黄连以解之，此病同异治法也。
张景岳季子，生于燕地，及白露时甫半周，偶感寒，吐泻大作，即用温胃和脾之药不效，随用理中等剂亦不效。三日后，加人参三钱及姜、桂、吴茱萸、肉豆蔻之类，亦不效。至四五日，则随乳随吐其半，而泻其半，腹中已无所留矣。不得已，用人参五六钱，制附、姜、桂各一二钱，下咽即吐，一滴不存，而所下之乳，洁白无气，犹是乳也。其形气之危，已万无生理。度其寒气犯胃，舍参、姜、桂、附之属，何以为治？既乃悟其胃虚已极，药之气味略有不投，则随拒而出，且附子味咸，亦能作呕，必其故也。必得甘辣可口之药，庶胃气可安，乃用胡椒三钱捣碎，煨姜一两，水二钟，煎八分，另用人参二两，水二钟，煎一钟，以茶匙挑合二汤以配其味。凡用参汤之十，加椒姜汤之一，其味甘而辣，正得可口之宜，遂温至热汤中，徐徐挑与之，经一时许，皆咽下。自后乳药皆安，但泻仍未止，计半日已尽二两之参矣。参尽后，忽躁扰呻吟，烦剧之甚，家人皆谓热药内烧所致。因思药果不对，何以初甚相安？此必数日不食，胃气新复，仓廪空虚，饥甚则然也。取粥示之，果张皇欲得，其状甚急，乃与一小盏，一呷而尽。又欲之，遂与半碗，犹不足，又与半碗，始寂然安卧。次日，复加制附，得泻止全愈。原其受病之深，用药虽当，气味不投，犹弗获效。至其因饥发躁，使非解悟，妄用清凉，一剂则全功尽弃，而仍归罪于用参、姜者矣。（叶天士曰∶半岁之婴儿，如此大剂姜、桂等热药，加之胡椒三钱，人参二两，虽属寒侵，不必如此大剂也。幸而得生，乃粥之功。经云∶五虚者死，粥浆则生。若竟讲用热药补剂，肠胃何堪消受？景岳将自己三子，以证用热药大补之效，使后人信彼之说。立斋虽喜用温补，未有若此之甚也。业幼科者，不可执此法以误人。）
薛立斋治一小儿数岁，每停食辄服峻利之剂，后患肚腹膨胀，或呕吐泄泻。先用六君子汤，诸症渐愈。又用补中益气汤，胃气渐复。
韶州医者刘从周，论小儿吐泻发搐，觉有痰者，但服五苓散入生姜、半夏煎服。吐了痰，泻亦止，惊自退。（《百乙方》。） 