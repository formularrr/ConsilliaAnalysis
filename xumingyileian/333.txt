卷三十六  血虚烦躁
       （附亡血出汗，亡血昏愦。）
吴给事坠马伤首，出血过多，发热烦躁，肉 筋惕，或欲投破伤风药。曰∶此血虚火动所致，当峻补其血为善。遂用圣愈汤，二剂即安，又养气血而瘥。
一男子损臂，出血过多又下之，致烦热不止，瘀肉不腐，以圣愈汤，四剂少安。以八珍汤加五味子、麦冬而安。更以六君子汤加芎、归、黄 ，四剂而溃，又二十余剂而敛。大抵此症，须分所患轻重，有无瘀血，及元气虚实，不可概下。盖恐有伤气血，难以溃敛，常治先以童便和酒饮之，或加红花、苏木，其功甚捷。若概用攻利之剂，鲜有不误。凡疮愈之迟速，在血气之虚实故也。
张进士季秋坠马，亡血过多，出汗烦躁。翌日，其汗自止，热躁益甚，口噤手颤，此阴血虚，阳火乘之而汗出，为寒气收敛腠理，故汗不得出，火不得泄，怫郁内甚，而益增他症也。（凡一切病，火盛而汗出者，若骤敛之，反增他症。）乃用四物加柴胡、黄芩、山栀，四剂少止。又用四物、参、 、软柴胡、五味、麦冬，治之而痊。
一妇人孟冬伤足，亡血，头汗，内热作渴，短气烦躁，不时昏愦，其脉洪大，按之微弱，此阴血虚于下，孤阳炎于上，故发厥而头出汗也。以四物合小柴胡汤，一剂汗即止。以四物去川芎，加参、、麦冬、五味、炙草，少用肉桂，四剂诸症悉去，又三十余剂，血气复而愈。
一男子孟夏折腿，出血过多，其初眩晕眼花，后则昏愦，此阴血伤损，阳火炽甚，制金不能平木，木旺生风所致。急灌童便，更用人参、当归各五钱，荆芥、川芎、柴胡、白芍、白术各二钱，山栀、黄芩、桔梗各一钱，甘草五分，服之随爽。又用四物，参、 各三钱，生地、柴胡各一钱，四剂烦躁悉去。 