卷二十七  顺证
       万密斋治罗野松，年十六出痘。或曰∶凡出痘者，春夏为顺，秋冬为逆。今冬出，时逆也。痘起发，头面要肿，今被寒气遏抑，毒不得出，故头面不肿，症逆也。曰∶不然，春夏为顺，秋冬为逆，非以时言，以症言也。盖春夏者，发生长养之令也；秋冬者，收敛闭藏之令也。痘本阳毒，自出现而起发，自起发而成脓，如苗而秀，秀而实，故曰春夏为顺。如应出不出，应发不发，谓之陷伏，故曰秋冬为逆。头面不肿，顺症也。头浮肿者，险症也。头面预肿者，逆痘也。今痘本磊落尖圆坚实，其毒轻微，故不肿。若顶平根阔，肌肉鲜红，此为毒盛，不待起发而头面先肿矣。或又曰∶起发太迟，宜服温补。曰∶痘无病，不须服药。此症红润鲜明，表气足也。大小便调，里气充也。无热无渴，无他病也。若补之，谓之实实。此症不十数日必收靥矣。果不药而安。（雄按∶此乃千古名言。）
吴氏子五岁出痘，起发时，顶平而陷。曰∶顺症也，凡出痘以气血和平为主。尖圆坚实者，气也。红活明润者，血也。红活平陷者，血至而气不足也。圆实而色白者，气至而血不足也。平塌灰白者，气血俱不足也。肿红绽者，气血俱有热也。今痘出即密，时日未到，气血未周，以渐起发，得其常也，故曰顺症。不须服药，已而果然。（看痘之法，尽此数语。） 