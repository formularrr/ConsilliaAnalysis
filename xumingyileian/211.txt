卷二十七  泄泻
       一儿痘泻，投以升涩药，不效。黄绮云用白芍药酒炒三两，煎服，一剂即止。此脾虚有热也。（《广笔记》。）
一儿虚寒，痘将行浆时作泻，用炒莲肉去心一两，真鸦片五分，共末，白汤下。儿小者三分，大者五分，泻立止。虚痒或虚烦躁不止，亦如之。若系大热泄泻者，不可用也。（同上。）
一血热痘兼气虚，先用解毒药，毒清矣，忽泻，日数行不止，痘渐平塌。缪仲淳以炒莲肉五分，真鸦片半分，米汤下，立止。王宇泰复用人参二两，黄 三两，鹿茸三钱，煎服，补其元气，浆顿足而自愈。盖因其先解毒尽，故可补而无他症起也。（同上。）
一痘脾虚作泻，用莲肉六两，参、 、五味、山萸、扁豆各四两，白术三两，枣肉为丸，姜汤下。此方移治老年肾虚脾泄泻更效。
一痘密毒重，起发亦透。八朝，但头面胸背脓浆，手足止有清泡。有用参、 、米、桔、翘、连、蚕、薯，即痰喘不食，身热而呕，大便频频失屁。急加归、芍、楂、陈、砂、冬、防、术、元参、石膏、山豆根，及便制人参，兼用牛黄抱龙丸、八宝丹，连进二三剂，四肢浆足。以后去人参，只用清解药而愈。
一痘起胀时，忽泻，痘色赤而稠，根窠坚突，便秘六日矣。此血热毒壅，正宜泻去其毒，治法只宜清解。
主人恐泻耗其元气，用豆蔻丸，保元汤加肉果、官桂等，痂虽收，而目肿赤，四肢发痈，始悔而用清解。病根已深，竟损一目，废一肢。此痘有同是热泻，而用犀角地黄汤加木通、桔梗、川芎，提之而顺愈。
一痘早起泄泻，饮食不化，此脾肾不足，四君子汤加补骨脂、肉果，又朝服四神丸，夜服参 白术散而愈。
一痘隐隐不见，面白神疲，微热飧泄，此脾虚不能送毒也，异功散加木通、芎、升、归、陈米，泻止痘发。
补中益气汤调理而愈。
一痘后泻，药食俱不化，此脾虚也，用参苓白术散、阿附丸而渐愈。
一痘后泄泻不已，此脾虚也，四君子汤加升、防、肉果，及肉豆丸而愈。
一痘后羸瘦枯槁，溏泄不已。或谓脾弱，理中汤、小异功散、六君子汤，皆不效。知其乳母弱，乳薄故也，令易乳而安。
一痘溺赤，溏泄如糜。肠中热则泻黄如糜，此煎爆积热也。以五苓散加车前、黄连、神曲、麦茅、山楂而愈。
一痘后伤食伤暑而泻，四苓散合香藿饮加神曲、麦茅、山楂而愈。
一痘未出尽，利下赤白，此血热痘壅，有积热也。以葛根升麻汤加芎、归、楂、麦、蝉蜕，稍减。面目赤，溺数，犀角地黄汤、补中益气汤治愈。
一痘暑月六朝而利下脓血，壮热烦渴，此毒留大肠，三黄丸兼补中益气汤而愈。
一痘同而不治，痢久，渐倒陷，二七而死。故曰∶险者治之。
一痘靥期而利，水谷不分，完谷不化，参苓白术散、芍药独参汤治愈。
一痘后，利下蛔虫，此热迫之也。苓、甘、半、芍、乌梅、川椒、姜、枣，治愈。
一痘后患利，里急后重，面黄不食，闻药食则呕，此病邪虽实，而胃气受伤多矣。当先补后攻，小异功散加芍药，而哕止进食。次以木香槟榔丸，去积尽，服调中汤而安。
一痘，腊月泻数日而后标点，患痢无度，用升发药不效，痘色淡白少神，脉浮大无根，大虚症也。附子理中汤，日进二剂，积少减，痘亦红润，脉始有根。然饮食不进，用补中益气汤加桂枝、炮姜，遂能食安寝。浆虽充，而完谷不化，亦不易结痂，小异功散加芍药、木香，参苓白术散，调理而愈。
万密斋治胡氏子，染痘自利，三日不止。或欲进理中汤加诃子、肉豆蔻。曰∶不可，此协热利也，宜用黄芩芍药汤。但观其形色，利当自止，不必服药。次日痘出利止。
一小儿发热，时自利，大孔如竹筒状，清水流出，逆症也。此乃火盛于内，肺金不行收令也。以黄芩芍药汤加乌梅，一服而利止。
万之子，三岁出痘，至脓成将靥时，忽泄泻，痘变灰白。先君曰∶此虚寒症。命作木香散服之，未尽剂，泄止疮复红活。时邻人曾氏子，痘出密盛，将靥亦作泻，痘变灰白，且作痒，来请药，先君即以前未尽剂与之，泻止，痘红活不痒矣。
萧别驾女，七岁出痘，连服保元汤，痘甚密。曰∶表里俱实，虽密，顺症也，不必药。萧江西永丰人，彼处出痘，专食鸡。戒以不可食，不听，日食鸡汁，至脓将成，忽大泻，日夜五六次，所下皆清水，欲止之。
曰∶里气太实，正须泻耳。次日，泻益盛，视其痘饱满红润，不与药，乃怒甚。曰∶保无他。或欲进肉豆蔻丸，力止之。至第三日，大泻水一行。曰∶泻止矣。问故，曰∶此泻饮鸡汁大多，水留薄肠胃之间，今泻者，名蓄水泻也，水尽泻自止。与四君子汤加陈皮，调理而愈。
一痘将靥，忽作泄泻，口渴饮水，小便短少，其痘胖壮红润，此内热也。用五苓散加黄芩、白芍，煎调益元散而愈。
一痘成脓，面部将靥，困渴，饮过多，以致自利，白术散服之，渴泻俱止，愈。
一痘成脓少食，忽作泄泻不止，变灰白，用木香散、豆蔻丸，服之愈。
一滑泻不止，食少腹胀，足冷，痘灰白色，脉细无力，此犯五虚不治，必死。
陈三农治一小儿，痘后泄泻二三年，体瘦腹大，善食。此久泻伤肾，肾不纳气，肝木火起，脾无正火不杀谷，故作泻，瘦削成疳耳。用红曲丸，加草果三钱，服之愈。
李季虬曰∶长儿痘，初发热即泄，日数十行，见痘，泄不止，时医以脾胃药止之，愈甚。施季泉曰∶是在不治。予强之，曰∶止泄不难，发药中加黄连二钱，黄芩一钱。二剂泄止，予喜甚。施曰∶非也，毒火炽故泄，初泄时，即解利药乘热导之，或可望生。今迟矣，过四日，即欲解毒无及矣。坐视七日死。（《广笔记》。） 