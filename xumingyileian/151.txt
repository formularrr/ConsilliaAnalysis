卷二十五・产后  喘
       沈尧封曰∶产后喘，有闭、脱二症。下血过多者是脱症，喉中气促，命在须臾，方书虽有参苏饮一方，恐不及待。恶露不快者，是闭症，投夺命丹可定。如不应，当作痰治。此皆急症，更有一种缓者。楼全善所云∶产后喘者多死。有产二月，洗浴即气喘，坐不得卧者。五月，恶露得暖稍下，用丹皮、桃仁、桂枝、茯苓、干姜、枳实、浓朴、桑皮、紫苏、五味、栝蒌，煎服即卧，其疾如失，作污血感寒治也。按此亦是痰症，所以能持久，痰滞阳经，所以恶寒。方中着力在栝蒌、浓朴、枳实、桂枝、茯苓、干姜、五味数味，余皆多赘。
楼全善治一妇，产后，洗浴即气喘，但坐而不得卧，已五日，恶风，得暖稍宽，两关脉动，尺寸俱虚，百药不效。用牡丹皮、桃仁、桂枝、茯苓、干姜、枳壳、桑白皮、紫苏、五味子、蒌仁服之即宽，二三服即卧，其疾如失，盖作汗出感寒治之也。（《治法汇》。雄按∶寸脉既虚，何以用枳、朴？尺脉既虚，何以用丹皮、桃仁？若谓恶露不行，案中胡不叙及？）
薛立斋治一产妇，喘促自汗，手足俱冷，常以手护腹，此阳气虚脱也，用人参附子汤四剂愈。
缪仲淳曰∶己丑，予妇产后五日，食冷物，怒伤脾作泻，乃微嗽。又三日，泄不止，手足冷，发喘，床亦动摇，神飞扬不守，一医投以人参五钱，附子五钱，疗之如故。渐加参至三两，附子三钱，一剂霍然起。（《广笔记》。）
缪仲淳治于中甫夫人，产后气喘，投以人参五钱，苏木、麦冬各三钱，一剂愈。 