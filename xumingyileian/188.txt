卷二十七  中暑
       曾世荣治衡阳侯自牧次子，五岁，盛夏泄泻，面垢烦渴，耳尻冷，惊悸。诊其心肝脉浮而洪大，脾肺脉虚而细数。曰∶面垢渴泻，脉虚细数者，此中暑也。惊悸发热，耳尻俱冷，肝心脉洪大者，此痘疮欲出也。先服黄连香薷散，解利暑毒，续投陈氏异功散，再加附子，与之实脾。二日泻止，三日疮见，不旬余而全功，此隆暑用附子之效也。（《幼幼心书》。）
费建中治钟氏小女痘，值炎天受暑，烦扰非常，壮热如焚，痘色干红，累日不起，渴思井水，仅与碗许，便觉爽朗，求之不止，竟饮及二斗，通身微汗，神怡始快，痘顿起，色亦红活，终以清火解毒收功。 