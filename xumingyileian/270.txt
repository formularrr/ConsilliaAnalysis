卷三十  胎疾
       万密斋曰∶一儿颈细，其父尝问于予，可养何如？予曰∶颈者，头之茎，细则不能任元。在父母调养之，八岁后再议。至五岁死。
一儿解颅，未一岁，认字念书，父母甚爱之。予曰∶此儿胎禀不足，肾虚颅解，真阳弱矣，聪慧早发，真阳泄矣，恐遗父母忧。未一岁而发搐死。（雄按∶余儿寿源，生而壮伟，无一夭相。惟善解人意，未半岁即能认字，见者无不叹赏，余忧其发泄太早，果不满八月而殇，可悼也已。）
一儿周岁后多笑，予曰∶此儿难养。父问故，曰∶肾为水，心为火，水阴火阳，阴常不足，阳常有余。笑者，火之声也，水不胜火，故得难养。曰∶诸儿笑者皆不可养乎？曰∶待人引之而笑者，此有情也；见人自笑者，此无情也。后以疮痘死。
一儿头缝四破，皮光而急，两眼甚小。万曰∶脑者，髓之海也。肾主骨，髓中有伏火，故髓热而头破，额颅大而眼楞小也，宜服地黄丸。不信，至十四岁而死。
一儿，生下便有目赤口疮之症，自是头常热，山根青筋横截，痰甚多。曰∶此胎热，其治在肝。小儿者，纯阳之体，头者，诸阳之会。肝为乙木，旺于春，乃少阳发生之气也。经云∶春气者病在头，故头常热也。肝之色青，故青筋浮露也。肝常有余，不治恐发惊风。乃用泻青丸，去大黄加黄芩为末，蜜丸服之，遂头凉筋隐，病亦少矣。 