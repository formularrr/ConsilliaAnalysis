卷二十二  蛔证
       孙文垣治马迪庵内人，原以饮食过伤，又为风寒外袭。或以内伤外感治之，致五更发热，（盛于阳分。）唇燥，胸中冲跳不已，手足皆冷，（热厥。）脉两寸俱滑数，（寸盛是火上冲。）曰∶此奇痰症也。（杜撰。）以小陷胸汤加白芍、萝卜子、前胡、酒芩，二帖，次早大便行，下蛔虫八条，（却不见有奇痰。）胸中既不冲跳，但觉力怯。再诊之，两寸减半，尺脉稍起，以二陈汤加白芍、酒芩调理，后四帖加当归全愈。（雄按∶伏痰挟火上冲，而胸中跳动者，亦有其证。余尝治蒋左侯室人之病，以雪羹和竹沥调紫雪而瘳焉。证虽非奇痰，其论未可浓非。）
按∶此由发热过散，则扰动其火，上冲胸跳，蛔亦不安而动。辄以小陷胸汤投之，则黄连之苦寒能降火，蒌仁之甘寒能清火，枳实之峻削能攻下，病去厥止，蛔亦从而下行。其力怯，良由攻之猛耳，非真有奇痰为病也。孙君生平专以痰揣病，其不经处，类多如此。（雄按∶蛔因热动，以致胸跳，热降蛔下，则病自安。孙君之治，固为幸中；魏氏之评，亦有未当。）
张景岳治王氏少妇，年未二旬，素喜瓜果生冷，常病心腹痛，每发必数日不食，后数年发必吐蛔。初吐尚少，既而日多，每吐必一二十条，每发必旬日不食。医者但知攻虫，旋去旋有，百药不瘳。察其脉症，因知其伤于生冷，致脾胃虚寒，阴湿气聚，故为是症。使不温胃养脾，以杜寒湿生化之源，虫去复生，终无济也。乃制温脏丸与之，药未完而病愈。后仍耽生冷果，旧病复作，与前药而安。（原注∶凡治虫之法，但察以别无疳热等症者，悉以温补脾胃为主。雄按∶议论超卓，然因于热者较多也。） 