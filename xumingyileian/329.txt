卷三十六  斑疮
       唐・王焘云∶比岁有病天行发斑疮，头面及身须臾周匝，状如火烧，疮皆带白浆水，随破随生，不治，数日必死。治后，疮瘢黯，一岁方灭。此恶毒之气所为，以水煮升麻，绵沾洗之。若酒煮弥佳，但躁痛不可忍也。又云∶建武中，南阳击虏，初呼为虏疮，诸医参详疗之方，取好蜜摩疮上，以蜜煎升麻数拭之。（《外台秘要》）
缪仲淳治顾奉常女，臂患紫云风，用稀 、苍耳、雄黄末之，醇漆为丸。或疑漆有毒，竞沮之。然竟以此药收功。（制漆，用生蟹黄搅和，可化作水入药。《广笔记》）
一妇人患斑症作痒，脉浮数，以人参败毒散二剂，少愈。更以消风散，四剂而安。又用柴胡清肝散而愈。
一妇人患斑症痒痛，大便秘结，脉沉实，以四物汤加芩、连、大黄、槐花治之而便利。用四物二连汤而疮愈矣。
一妇人患斑作痒，脉浮，以消风散，四剂而愈。
一妇人患斑作痒，脉浮数，以人参败毒散，二剂少愈。更以消风散，四剂而安。
一男子患斑，色赤紫 痛，发热喜冷，脉沉实，以防风通圣散，一剂顿退。又以荆防败毒散加芩、连，四剂而愈。
举人陆世明，会试途中劳役，胸患斑， 赤作痛，头痛发热，形倦少食，大便或溏或结，小便赤涩，此劳伤元气，而虚火内动。投补中益气汤，一剂顿退，再剂而痊，又数剂而平复。
一室女年十四，天癸未至，身发赤斑痒痛，左关脉弦数，此因肝火血热。以小柴胡汤加山栀、生地、丹皮，治之而愈。若因怒而致者，亦宜治以前药。
一男子面起赤晕，时或发肿，臂手亦然，搔起白屑。服疠风药，内热体倦，脉大而虚，此因元气虚而阴血复伤。用六味丸、补中益气汤而愈。
一妇人身如丹毒，搔破如疠，热渴头晕，日晡益重。此属肝经风热血燥，用加味逍遥散而愈。
一妇人身如丹毒，搔破淋漓，热渴头晕，日晡益甚，用逍遥散加炒山栀、陈皮而愈。又用八珍、柴胡、山栀、丹皮而痊。
一妇人患前症，误服大麻风药，破而出水，烦渴头晕，诚类风症，六脉洪数，心肝脾为甚。曰∶风自火出，此因怒动肝火，血燥而生风耳，非真风症也。与逍遥散、六味丸以清肝火，滋脾血，生肾水而痊。
一妇人患前症，搔破久不愈，食少体倦，此肝脾亏损，阴虚发热也。先用补中益气汤加川芎、炒栀，元气渐复。更以逍遥而疮愈。
一妇人患赤游风，晡热痒甚，用清肝养血之剂。不信，乃服大麻风药，臂痛筋挛。又服化痰顺气之剂，四肢痿弱。又一妇患前症，数服风药，煎汤泡洗，以致腹胀并殁。
一女子月经先期，先发赤晕，微肿作痒。若遇气恼，赤痒益甚，服祛风之药，患处更肿。砭出紫血甚多，其痒愈作。谓肝火血燥，风药复伤血而为患也。先用加味逍遥散清肝火，益肝血，赤肿少止。用地黄丸滋肾水，生肝木，各五十余帖而痊。后因恼怒，经水不止，发热作渴，患处赤痒，先用加味小柴胡汤二剂，诸症顿止。又用加味逍遥散而安。 