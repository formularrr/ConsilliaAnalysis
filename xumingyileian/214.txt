卷二十七  疫疠
       （徐仲光治。）
一儿季春出痘，感疫气，亢极便秘，用十神解毒汤，次以升发药治之而愈。
一儿季春出痘，七朝顺朗，亢极便秘，狂烦，舌有黑苔刺，痘空处隐隐有黑点，此感疫失解也。先用大承气汤治之，次以理气血而愈。
万密斋云∶嘉靖甲午春，痘毒流行，死者十八九，乃一厄也。时有预服三豆子汤、丝瓜辰砂散者，凡方书所载，预解痘毒之法，用之无效。予思痘疹疫疠之毒，因岁运灾眚之变，难以药解，而人事未尽，又不可委之天数也。于是检阅右方，于《韩氏医通》得五瘟丹，以五运为主。喜曰∶此解毒神药也。根据方修合，施售与人，但服之莫不轻疏。人皆神之，因命之曰代天宣化九。甘草、（甲已年为君，土。）黄芩、（乙庚年为君，金。）黄柏、（丙辛年为君，水。）山栀、（丁壬年为君，木。）黄连、（戊癸年为君，火。）连翘、（佐。）山豆根、（佐。）牛蒡子，（佐。）先见其年所属者为君，次四味为臣，君药倍用，臣药减半，佐视臣又减半。共为细末，于冬至日修合，取雪水煮升麻汁，打面糊为丸，辰砂为衣，竹叶煎汤下。
万密斋曰∶胡松山子出痘，在母黄氏怀，半夜后，此儿却在地下。萧楚梧子出痘，日中时，闻蒜气过。胡三溪子出痘，有鸦日日聒噪。胡淑卿子出痘，近夜时，楼上忽闻棹到声，视之无他。王东楼子出痘，有蝙蝠飞入室。后皆凶，医者病家，不可不知。 