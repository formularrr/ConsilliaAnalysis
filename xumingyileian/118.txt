卷二十四  伤暑
       孙文垣治竹匠妇，孕五月，患心痛。究所由，为失足堕楼也。教饮韭菜汁一盏，痛随止。又服他医药二帖，心复痛，吐鲜血盈盆，胸间冲冲上抵，痛不可言，危在顷刻。再诊，六脉皆洪大，汗出如雨，喘息不相续。亟令移居楼下，与益元散五钱，紫苏调服。戒之曰∶今夜若睡，听其自醒，切勿惊动，汗止即苏也。服之果睡至晓，汗敛，胸膈不痛，喘息亦定。再与固胎饮一帖全安。先是邻医诊之，谓吐血脉宜沉细，今反洪大，又汗出，喘息不休，危在今夜。见病起来，询曰∶孕妇不得汗下及利小便，谓之三禁，昨剂悉犯之，而反获效，何也？曰∶医贵审症。盖妇之汗，非由病，以楼居低小，当酷暑热逼故也。汗血去而胎失养，故上抵，喘息不续。移楼下避暑气，益元散为解暑圣药，紫苏又为安胎妙品，气下则血归元，而病痊矣，法出《医垒元戎》中四血饮是也。乃唯唯而退。（雄按∶紫苏虽安胎，大汗如雨者，不嫌太散乎？请酌之。） 