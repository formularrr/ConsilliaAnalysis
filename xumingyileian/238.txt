卷二十八・小儿科  变蒸
       万密斋治楚臬之子，九月发热，恐是痘疹。召万往，视之非痘，乃变蒸也。曰∶何以辨之？万曰∶以日计之，当有变蒸之期，以症察之，亦无痘疹之候。曰∶痘症云何？万曰∶痘者，五脏之液毒也，故每脏各见一症。呵欠惊悸，心也；项急烦闷，肝也；咳嗽喷嚏，肺也；吐泻昏睡，脾也；身体皆凉，肾也。今公子无之，知非痘，乃变蒸将退也。次日果安。 