卷二十七  唇口
       徐仲光治一儿痘稠密，未起发而唇先黄熟，目先虚闭，咽喉肿痛，不能食，遍身痘俱平暗，幸正额匀朗，眼眶口唇，虽肿而红活。以甘桔汤加牛蒡、连翘、山楂、荆芥、陈皮、人中黄等，清利咽膈，解其脾毒而愈。
一儿痘四朝，稠密未起胀而口唇先黄熟，乃内溃之恶候，必为唇刺。幸余痘光泽脚敛，脾虽受毒，根本犹固。以补中益气汤去白术，加牛蒡、连翘、山楂，继以补元汤、理中汤而愈。
一儿痘稠如缀粟，平塌娇红，血散不附，唇口肿硬，剥落一层又一层，皮薄空浆，破如血汁，溏泻烦渴，皆为逆候。但能食安静，知有胃气也。用参、术、连各二钱，日进三服。十四朝，肢厥，脉沉静如死状，痘皆倒靥，心胸尚温，数日渐苏而愈。 