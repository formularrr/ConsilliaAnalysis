卷二十四  转脬
       钟大延治一贵家孕妇，小便秘，肿痛，面赤发喘，众医莫效。大延诊之曰∶是可弗药，乃胎压膀胱耳。令其周身运转而瘳。（《宁波府志》。）
孙卓，浮梁人，素精歧黄。正德间，邑令以宸濠之变，先舆送其夫人避中山，病前秘五日，腹大如鼓，仰面张目，息已微。急召孙，孙曰∶此盛暑急驱，饮水过度，羞溺而转脬也。法以猪尿脬吹气贯满，令女婢投入冲之，而溺淋淋下遂起。（《江西通志》。）
孙文垣治一富家妇，大小便秘者三日。市师以巴豆丸二帖，大便泻而小便愈秘，胀闷脐突二寸余，前阴胀裂，不可坐卧，啼泣呻吟，欲求自尽。孙曰∶此转脬病也。 树东行根皮一寸，滑石三钱，元胡索、桃仁、当归、瞿麦各一钱，临服入韭菜汁半杯。服后食顷，小便稍行，玉户痛甚，非极用力努之则不能出。改用升麻、桔梗、枳壳、元胡索，煎成调元明粉二钱，乃提清降浊之意。服后大小便俱行，始不胀急。次日报云∶每便时腹先痛，有淡血水，小便短。再以丹参、丹皮、当归、白芍、甘草、青皮、香附、元胡、茯苓、山栀、山楂，两帖而安。
孙君又有四卷七十七页一案，亦转脬病，治法大抵如前。惟多令患者横卧，界有力妇人，以患者两腿膝弯架肩上，将下体虚空提起，摇摆数回，则尿脬倒上，徐徐放下。患者去衣不及，小便箭射而出，热如汤，黑如墨，顷刻盈盆。（按∶转脬病，古人但令患者横卧榻上，高其下体，良久其尿自通，殊不费力。）
黄履素曰∶予窗友贺立庵方伯，常言其伯父贺岳精于医，曾治一孕妇将坐草，患小便不通，百药不效，愈饮愈饱，束手待毙。贺君诊之曰∶此乃脾气虚弱，不能胜胞，故胞下压塞膀胱，以致水道不通，大健其脾则胞举，而小便自通。以白术二两土炒，加炒砂仁数钱，别加一二辅佐之药，服一剂小便立通。其神如此，予常记此言于怀中。王寅岁内人有妊，临月竟同此病，医疗无效，危甚。余以此法告医者，喜医虚心，如法治之立效，遂举长子寅锡。余若不闻此言，母子均殆矣。（雄按；今夏钱希敏室人患此甚危，速余视之，脉甚滑数，睛赤口干，与车前子、滑石、血余、栝蒌、知母、栀子、牛膝、紫草、沙苑，大剂投之。溺仍不行，竟产一男，既而胞下，溲满其中。盖儿已出胞，频饮汤水，尽贮于中心。余虽初不料其如此，然设非开泄导下，则胎不即下。而再加健脾燥补之药，则吉凶不可知矣，临证不亦难乎？）
李时珍尝治数人，小便不通，及转脬危急者，令将葱管吹盐入茎内，极有捷效。又小儿不尿，乃胎热也，用大葱白切四片，乳汁半盏，同煎片时，分作四服即通。不小便者，服之即通。不饮乳者，服之即饮乳。若脐四旁有青黑色皮口撮者，不可救也。（《本草纲目》。）
薛立斋治司徒李杏冈仲子室，孕五月，小便不利，诸药不应。薛曰∶非八味丸不能救。不信，别用分利之药，肚腹肿胀以致不起。
儒者王文远室，患小便不通，小腹肿胀，几至于殆。用八味丸一服，小便滴沥。再以前药一料加车前子，一剂即利，肚腹顿宽而安。
陆养愚治方思桂女，年十四，患大小便不通，已三日。村医与丸药数十粒，如芝麻大，服之大便立通而泻，小便仍秘。又二日胀闷，脐下突出，胀时抽痛，不能坐卧，啼泣呻吟，欲求自尽。脉之沉数，而两尺尤甚，曰∶此转脬病也。时尚炎热，以六一散，井水调服之，小便稍行，行时阴中极痛，后仍点滴不畅，大便努责而无积，腹痛时作，痛则如刀刺。再诊，脉仍沉数，乃用升麻三分，柴、葛、甘、桔各一钱，以提清降浊。服后二便俱行，小便纯血，大便亦带血水，其家犹危之。曰∶今无恙矣。向者丸药必巴豆也，病本热郁，而以极热之药攻之，向之刺痛，今之溺血，皆巴毒使然也。以犀角地黄汤加黄连、山栀而愈。
万密斋治一娠妇，小便淋沥不通。医作转胞，治之不愈。乃用槟榔、赤芍二味研末，顺取长流水，煎汤调服效。此方治男妇一切血淋，及淋涩水道疼痛，用之无不神效。
马元仪治沈氏外家，妊娠八月，下利二十余日，利后患小便淋闭，渴而引饮，饮毕方去滴许，涩痛异常，已三昼夜。诊得肺脉独大，余脉虚涩，曰∶下利经久，脾阴必耗，燥火自强。今见肺脉独大，是火据肺位，金被火制，气化不及州都，便溺何由而出？经曰病在下者治上，令上窍越，则下窍自行矣。且妊妇之体脉见虚涩，气血不能养胎可知。若再行趋下，不惟病不除，且有胎动之患。因与紫菀五钱，专理肺气下及膀胱；干葛一钱，升发胃气，敷布津液；火郁则气燥，以杏仁、苏子润之；燥胜则风生，以薄荷清之，加枳壳、桔梗开提三焦之气。一剂小便如泉，再剂利下亦止。
吴桥治赵氏妇，故孱弱，有身七月，病不得大小溲。医者递以四苓利之，卒不利，久则小腹前后胀急痛楚，躁乱昏愦，殆将不胜。桥诊之，则以补中益气汤加黄连为剂，一服小溲稍行。明日为汤液五斗，呼 壶者口授之。扶病者坐临盘，递引汤沃病者腹。沃已，口授产妪举手捧其胎，大小溲即行，病愈矣。病得之食砒而吐未尽，其遗毒触胎。病者故内虚，胎气下堕而压脬矣。或曰∶胎压脬而不得小溲，诚是也，大溲何为？桥曰∶小溲塞则鼓膀胱，是将壅大肠，其气亦为不利故尔。闻者曰∶善。（《太函集》。） 