卷二十八・小儿科  伤寒
       喻嘉言治袁仲卿子，因捉彭蜞，仆水中，家人救出，少顷，大热呻吟。或与镇惊清热丸散，二日，遂昏迷不醒，胸高三寸，颈软头倾，气垂绝无生理矣。诊其脉，止存蛛丝，过指全无。以汤二匙入口，微有吞意。曰∶外症之重不足惧，但脉已无根，不可救也。一医云∶鼻如烟煤，肺气已绝，纵有神丹，亦将奈何。因思此儿受症，何至此极？请主人及客稍远，待某一人独坐静筹其故。（病危之家，亲朋满座，议论纷纭，徒乱人意，不可不知。）良久曰∶得之矣，凡惊风一症，乃前人凿空妄谈，后之小儿受其害者，不知凡几。昔与幼科争论，殊无证据。后见方中行《伤寒条辨》后附《痉书》一册，颛言其事，始知昔贤先得我心。如此症，因惊而得，其实跌仆水中，感冷湿之气，为外感发热之病，其食物在胃中者，因而不化，当比夹食伤寒例，用五积散治之。
医者不明，以金石冷药镇坠，外邪深入脏腑，神识因而不清。其食停胃中者，得寒凉而不运。所进之药，皆在胃口之上，不能透入，（何以上云镇坠深入脏腑？）转积转多，以致胸高而突。宜以理中汤，运转前药，倘得症减脉出，再从伤寒门用药，尚有生理。或谓鼻如烟煤，肺气已绝，而用理中，得无重其绝乎？曰∶所以独坐沉思者，正为此耳。盖烟煤不过大肠燥结之征，若果肺绝，当汗出大喘，何得身热无汗？又何得胸高而气不逼，且鼻准有微润耶？此所以望其生也。遂以理中汤一盏，灌入口中，大爆一口，前药一齐俱出，胸突顿平，颈亦稍硬。但脉仍不出，人亦不苏，此食尚未动，关窍阻塞之故。再灌前汤些少，热渐退，症渐减，乃从伤寒下例，以元明粉一味，化水连灌三次。是夜，下黑矢甚多。次早，忽然一声云∶我要酒吃。此后尚不知人事，以生津药频灌，一日而苏。（雄按∶此用理中，必加枳实，所云镇坠之药，性皆重降，药虽停于胃口，邪则不能外解而深入矣。）
龚子才治一小儿，八岁，患伤寒，头痛身疼，发热口干，面赤无汗。或以伤寒治之不效。已旬日，与龙脑安神丸，一服其汗如雨，即安。
一小儿沉默昏倦，肢冷惊悸，其纹如弓之向里，此属胃气虚而外感寒邪也。先用惺惺散以解外邪，诸症悉愈。但手足逆冷，又用六君子调补元气而安。
一小儿伤寒，呕吐发热，服消导清热之剂，饮食已消。热未退，用六君、升麻、柴胡，四剂而痊。
高鼓峰治吴维师子，甫十岁，发热口渴，胸腹闷痛。曰∶少阳阳明症也，用加味小柴胡汤。是夜，发晕逾一二时，吴惊甚。曰∶无伤也。但此病不传疟必传痢。逾三日热退，果少腹痛，先解黑矢无数，随后更脓血而痢矣。连用当归解毒丸五六剂而痢除。继以六君子汤调理而安。（得小柴胡汤晕甚，热动发厥也。小柴胡既不足以和之，则其形气必发而后愈。发于少阳则为疟，发于阳明则为痢也。）
马元仪治张伯卿子，年十二，患伤寒，谵语发热，不知人事，已五六日，幼科屡治不应，渐至目直神昏。诊之，两脉弦急拒指。因惊后，饮食与痰留结不解，壅遏为病，胃气生热，津液内亡而谵语。阳明之脉络于目，经盛则络亦盛，故目直视也。实热在胃，惟用承气调之，使壅滞之气，悉反冲和，则津液得存，而二病自去矣。加服抱龙丸以豁痰治惊。服后，便行二三次，热势大减，明日全愈。
蒋仲芳治陈寿田伯弟，年十一岁，伤寒病起，几至二百日，粒米不入，食即胀满，诸药不愈，惟日以人参三钱煎饮而已。视之，骨瘦如柴，六脉沉细，似宜参、术，然按其心胸小腹，硬块已满，着手即痛。曰∶凭脉则难用下药，不下亦无生理。遂用当归、元明粉各三钱，洒蒸大黄二钱，杏仁、麻仁、苏子、桃仁，俱炒为末，各一钱，白芍、川芎、桔梗各七分，水煎服。服后即去黑块二三十，中脘硬处下有寸许。然已虚极，明日去大黄、元明粉，加人参二钱，服一剂。后日，复用首方，又去黑块一二十，两方间服，半月黑块始尽而愈。 