卷二十五・产后  小便不禁
       薛立斋治一产妇人，小便频数，时忽寒战，乃属脾肺虚弱，用补中益气汤加山药为主，佐以桑螵蛸散而安。
一产妇患前症，吐痰发热，日晡作渴，此膀胱阴虚，用补中益气汤，佐以六味丸而愈。又患痢后小便频数，手足俱冷，属阳气虚寒，用前汤及八味丸而瘳。
一产妇小便不禁，二年不愈，或面色青赤，或黄白，此肝脾气血虚热，用加味逍遥散为主渐愈，佐以六味丸而痊。后因怒，小便自遗，大便不实，左目顿紧，面色顿赤，仍用前散，佐六君子汤以清肝火，生肝血，培土而瘳。
一产妇小水淋沥，或时自出，用分利降火之剂，二年不愈。以为肺肾气虚，用补中益气及六味丸而痊。 