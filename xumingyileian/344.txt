卷三十六  汤火伤
       薛立斋治一男子，孟冬，火伤臂作痛，喘咳发热，此火毒刑肺金之症。用人参平肺散治之，喘咳乃止。因劳，又恶寒发热，此气血虚也。以八珍汤加枳、梗、白芷，治之而退。再加薄桂三分，以助药势，温气血，坏肉溃之而愈。如若初起 赤作痛，用神效当归膏敷之，轻者自愈，重者自腐生肌，神效。或用侧柏叶末，蜡油调敷亦效。若发热作渴，小便赤色，其脉洪数而实者，用四物、茯苓、木通、生甘草、炒黄连。脉虽洪数而虚者，用八珍。若患处不溃，而色黯者，四君、芎、归、黄 之类。若死肉已溃而不生肌者，用四君、黄 、当归、炮姜。若愈后而恶寒，阳气未复也，急用十全大补汤，切勿用寒凉，反伤脾胃。
一男子因醉被汤伤腿，溃烂发热，作渴饮水，脉洪数而有力，此火毒为患。用生地、当归、芩、连、木通、葛根、甘草，十余剂，诸症渐退。却用参、 、术、草、芎、归、芍药、白芷、木瓜，新肉将完。因劳，忽寒热，此气血虚而然也。仍用参、 之药，加五味、枣仁而安。又月余而疮敛。
一男子火伤，两臂 痛，大小便不利，此火毒传于下焦。用生地、当归、白芍、黄连、木通、山栀、赤苓、甘草，一帖，二便清利，其痛亦止。乃以四物、参、 、白芷、甘草而坏肉去，又数剂而新肉生。
一妇人汤伤胸，大溃，两月不敛，脉大而无力，口干发热，日晡益甚，此阴血虚，火毒乘之而为患耳。用四物汤加柴胡、丹皮，热退身凉。更用逍遥散加陈皮，以养阴血，壮脾胃，腐肉去而新肉生。凡汤烫火烧，痛不可忍，或溃烂，或恶疮，用松树皮剥下，阴干，为细末，入轻粉少许，生油调稀敷。如敷不住，纱绢帛缚定，即生痂，神妙不可言。然宜预先合下，以备急。自剥落而薄者尤妙。
李莫安抚方，用牛皮胶，入少汤于火上溶稠，狗毛剪碎，以胶和毛，摊软帛封之，直至痂脱不痛。吴内翰家婢，夜炊米，釜翻伤腿膝，以夜不敢曰，比晓，已溃烂，用此治之而愈。（《百乙方》）
立斋治冯氏子，患火疮，骤用凉药敷贴，更加腹胀不食。以人参败毒散加木通、山栀治之，外用柏叶炒为末，麻油调搽，渐愈。尝用煮犬汁上浮脂，调银朱涂之更效。若用凉药，逼火毒入内，多致不救。
王洪绪治一妇小腿经烫，医用冰片研雪水敷之，不一刻，腿肿如斗，痛极难忍。曰∶幸在小腿，若腰腹间，遏毒入内，难挽回矣。以地榆研细，调油拂上，半刻痛止，再拂数次全愈。
一使女，炭火烫足，背烂一孔，以伏龙肝散，乳调敷，不三日而愈。
一孩被滚汤浇腹，因痛，抓破皮，麻油拂上一次，痛止。以地榆末干糁破处，次日肌生，未破者全愈。
钱国宾曰∶余欲之遂昌，宿旅次，闻隔房人呼痛，夜不安枕。次日问店主，对曰∶小价提滚水一桶上楼与客洗面，其子拿盆后上，旧桶底脱，滚水灌子之头，今肿如斗，面目皆平，七日不食矣。余即往视，满室皆臭，用夏枯草一斤为末，以香油调肿处，浓浓敷上，实时止痛止臭，三日消肿，八日痂落，切忌食酱料。面有黑斑，店主如言药治而愈。后余回，其子叩谢。 