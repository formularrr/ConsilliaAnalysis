卷二十六・痘证  报痘
       徐仲光一儿，痘出二三点于左右目胞下。至五朝，复烦躁发热，睡卧不宁，其痘顶平阔大，根红有神，乃感受痘之疠气，先发于外也。若是正痘，既少，必尖突而无前症矣。用升麻葛根汤二帖，痘果复出，匀朗红绽，前症悉平。
一儿未热，先敷一点于唇上。又一儿未热，先敷一点于左颊，一点于右额，顶平阔大，俱五日身热而复出，痘匀朗而顺。浆足收痂，但报痘溃而不敛，延至十四日而愈。
一女先先见痘点于承浆，顶平阔大，四日发热，痘复出，稀朗红绽而顺。但报痘肿连颏下，脓成毒化而愈。
一儿先见一点于眉心，至六日，渐平塌，如围棋子大，灰白无神，痒破烦热。痘复出，匀朗红绽为顺，但眉心属命门相火，痘毒先发于此，相火受伤，诸处虽顺，恐为独阴不化也。浆倒靥，肢冷，喘胀搐搦，九日死。
一儿未熟先标点于腰间。又一儿未熟热，先见点于颈项。又有先见点于心窝，或先见点于喉中者。俱五六日而复出，痘匀朗红绽。惟母痘平塌，灰白无神，痘浆虽满，忽倒靥喘胀而卒。
一儿初标于山根，形粗肥，咸谓稀疏可必。至三朝，壮热狂乱，母痘塌陷，颐颏隐隐。徐谓山根属脾，虽粗肥，形似馒头，乃毒乘脾胃。以人牙散入羌活散郁汤治之，痘齐出稠密，陷痘复起。用补中益气汤，浆足结痂，痘色干红少润，唇口裂血，腹胀，便秘溺涩。用滋养清解之剂，便通安枕。又口龈发疳，用清胃解毒汤加连翘。
万密斋治朱大尹公子，九岁，发热呕吐。曰∶痘也。谓已出过，痘迹故在。曰∶此水痘瘢，非正痘瘢也。
又谓为伤食。曰∶痘疹发热与伤寒伤食相似。伤寒发热，则面红手足微温；伤食发热，则面黄手足壮热；痘疹发热，男则面黄体凉，女则面赤腮燥，其足俱凉。今公子身热、面黄、足凉，乃痘也。经云痘乃胎毒，五脏各具一症。发热、呵欠、惊悸，心也。项急、烦闷，肝也。咳嗽、喷嚏，肺也。吐泻、昏睡，脾也。耳凉，体凉、足凉，肾也。今脾胃素弱，毒乘虚，故发在脾。今但见呕吐一症，热才三日，姑俟明日再议。次日以灯视之，皮下隐隐红点，而唇边已报痘矣，然顺症也。问服何药？曰∶痘无病，不宜服药，但适其寒温，调其饮食，期十三日安。后果然。（雄按∶金玉之言也。）
索希文子，年十三，发热腹痛烦渴，或作伤食治转盛。曰∶此痘也。腹痛者，痘气内攻也。烦渴者，神不得安，津液干也。法当解毒托里，不可缓也。不信，五日后，痘齐涌出，未及起发，干枯内陷而卒。（雄按∶幼科每以发表为家常便饭，因而偾事者多矣。）
胡元溪子，未痘问万。万曰∶儿五岳端正，三关明润，骨坚肉实，神俊气清，出痘必疏。（验小儿痘疮法。）后发热作搐。曰∶此佳兆也。以辰砂散投之，搐止痘出。曰∶凡痘疮起胀，未有头面不肿者，此症颗粒紧小，必不大肿，期十二日而安。果然。
万子邦孝四岁，发热卒惊而绝，其母大哭。曰∶此痘疹也。乃掐合谷得苏，与导赤散、泻青散，一服搐止，痘出甚密。幸无他病，十三日而靥，后又出疹而愈。
李氏子痘，三四粒未起发而隐，身亦无热，气色昏黯，精神倦怠，谓此症必重。曰∶已出二三粒收矣。曰∶不然。痘出虽有轻重，未有不成脓结痂者。前者试痘，其症为逆，身无热，伏在内也。数日作大热，痘齐涌出，身无空肤。用参、 、芎、归、甘草节以养气血，荆、防、木通、青皮、牛蒡、连翘、银花、酒芩、山栀、桔梗以解毒，作大剂，日一服。至十三日后，遍身溃烂，不即收靥，改用十全大补，去桂加白芷、防风，外用败草散贴衬，前后十余日而安。
王氏子二岁，发热出红点一二粒，额纹青气，面上赤光，此险痘也。先出者名试痘，中气不足，毒气隐伏，故出不快也。以调元汤加防风、木香服之，后其痘旋出。喜无他症，十三日而安。
陈文中云∶淮东赵制干子，年十五岁，身壮热，哽气。医谓伤食，与感应丸，一服泻二行，仍壮热。又一医言伤寒，与小柴胡汤加枳壳，其身不壮热，口干足冷。予曰∶始初身壮热哽气，便是痘疮之症。口干足冷者，感应丸泻致里虚也。身不热者，柴胡解得表热也。若加喘渴，则脾肺虚而不救矣。以木香散加丁香、官桂各半钱，二日进五服，第三日疮出，第四日成脓 ，口微渴，人参白术散一服，又木香散一服，十三日痂落而愈。
费建中治韩太史孙，周岁，忽身热而如烙，昏迷不醒，似惊非惊，而有痘象，却属火里苗症，非轻缓之所能治者。以大黄钱许，石膏、黄连，佐以清透达表之剂，连二服，痘见，势亦减半。至三日，颇稀朗，自起至终，无甚风波而愈。向非早为之计，有不可知之变也。
李捷，用头生鸡子三五枚，浸厕坑内五七日取出，煮熟与食，数日再食一枚，永不出痘。徐都司得于浙人之方。
顺流丹，治痘症险逆。当归、川芎、升麻、甘草各六两，锉粗末，于腊月八日，取东流清水七大碗，去渣，将药汁盛新砂锅内，再选明净辰砂四两，盛细绢袋内，以线扎口，悬系药汁中，约离锅底一指，以桑柴慢火煮至汁尽取出，研细末，瓷瓶收贮好。用糯米半斤，淘净控干水气，再以盐卤和净黄土，干湿得所，包米为团，放炭火内， 令通红，速即取出，冷定劈开，拣米粒色黄者，研细末，别盛瓷瓶收藏。凡小儿一岁足者，用辰砂米末各一分，（分数根据岁递加，不可舛错。）白蜜一茶匙，米汤半杯，醇酒三匙，共二末调匀，以茶匙徐徐喂服。未出者免出，已见点者必稀，陷下者片时即起。合药一料，可救数百人。惟合时须静室中焚香，勿令鸡犬阴宦孝服残病疾秽病患见，珍之慎之。 