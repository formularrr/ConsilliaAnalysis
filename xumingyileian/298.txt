卷三十三・外科  肠风脏毒
       孙文垣治潘大司马，常有肠风之症，八月丁祭学博馈鹿血，食之血暴下，用槐角子五钱，黄连、枳壳、地榆、贯众各三钱，一服而止。潘善其方，书之粘壁间，遇有便血者，根据方服之，无不立效。
陈鹿塘原有肠风脏毒之症，大便燥结，数日不能一行，痛苦殊甚，此胃寒肠热也。其脉两寸皆数，两关弦而无力，两尺洪滑，而左尤甚。久治不效，因忆东垣有云∶大肠喜清而恶热，脾胃喜温而恶寒，以胃属土，肠属金也。乃制一方，专以肠风脏毒药为主，外以养血之药裹之，使不伤胃气。盖药先入胃，后入大肠，入胃时裹药未化，及入大肠，则裹药化而君药始见，庶几两不相妨。因以九制大黄二两，槐花三两，木耳二两，郁李仁、皂角子、象牙屑、条芩各一两，血余、升麻、荆芥穗各五钱，共为末，炼蜜为丸，赤豆大，外以四物加蒲黄各一两为衣。米饮送下，空心及下午各二钱，血果止，大便不燥，饮食日加而愈。
王祖泉大便里急后重，腹痛，日夜下紫稠粘三四十度，作痢治，三月不效。肌瘦懒食，眼合懒开，悉以为不治。脉之，六部濡弱，所下之色甚晦，状如芋苗汁，曰∶此非痢，乃脏毒下血也。《医说》中人参樗皮散，正与此对。即制与之，其夜果减半，终剂全愈。方以人参、樗根白皮各二两，为末，空心米饮调二钱。忌肉汁、生菜、鱼腥。
汤封君简庵，血分热甚，以善饮致肠风，且心肾不交，以四物汤加枣仁、侧柏叶、槐花、连翘，蜜为丸，服之即愈。
吴孚先治张东铭，素患痔疾，兼后重之症，似痢非痢，登圊窘迫，行步如跨马状，坐亦作楚，六脉偏盛，稍觉无神，知为气血虚而挟湿热。用芎、归、芩、连、生地、槐角、楂肉、升麻，加人参二两，为丸。彼去参服之，不效，复入参，服半料已全愈。
张子和曰∶一男子脏毒下血，当六月热不可堪，自分必死，忽思蜜水，猛舍性命饮一大盏，痛止血住。
汝南节度副使完颜君宝病脏毒，下 血发渴，寒热往来，延及六载，日渐瘦弱无力，面黄如染。
张诊其两手脉沉而身凉。《内经》寒以为荣气在故生，可治。先以七宣丸下五七行，次以黄连解毒汤加当归、赤芍、地榆散，同煎服之，一月而愈。
方勺《泊宅编》云∶外兄刘掾病脏毒下血，凡半月，自分必死。得一方，只以干柿烧灰，饭服二钱，遂愈。又王 《百一方》云∶曾通判子病下血十年，亦用此方，一服而愈。为丸为散皆可。（《本草纲目》）
薛立斋治一男子脏毒下血，服凉血败毒药，不惟血不能止，且饮食少思，肢体愈倦，脉数，按之则涩，先以补中益气汤，数剂少止。更以六君子汤加升麻、炮姜，四剂而止。乃去炮姜，加芎、归，月余脾胃亦愈。常治积热，或风热下血者，先以败毒散散之；胃寒气弱者，用四君子汤，或参苓白术散补之，并效。
一男子脏毒下血，脾气素弱，用六君子汤加芎、归、枳壳、地榆、槐花，治之而愈。后因谋事，血复下，诸药不应。意思虑伤脾所致，投归脾汤四剂而痊。大抵此症，所致之由不一，当究其因而治之。丹溪云∶芎归汤一剂，又调血之上品，热加茯苓、槐花，冷加茯苓、木香，此则自根自本之论也。
虽然精气血出于谷气，惟大肠下血，以胃药收功。以四君子汤、参 白术散，以枳壳散，小乌沉汤和之，胃气一回，血自循经络矣。肠风者，邪气外入，随感随见；脏毒者，蕴积毒久而始见。又云∶人惟坐卧风温，醉饱房劳，生冷停寒，酒面积热，以致荣血失道，渗入大肠，此肠风脏毒之所作也。挟热下血，清而色鲜，腹中有痛。挟冷下血，浊而色黯，腹内略痛。清则为肠风，浊则为脏毒。有先便而后血者，其来也远；有先血而后便者，其来也近。世俗屎前屎后之说，非也。治法大要，先当解散肠胃风邪，热则败毒散，冷则换金正气散加芎、归，后随其冷热治之。刘河间云∶起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则便血。肠胃之络伤则溢血，肠外有寒汁沫，与血相搏，则并合凝聚不得散而成积矣。又《内经》云∶肠癖下脓血，脉弦绝者死，滑大者生，血溢身热者死，身凉者生。诸方皆谓风热侵于大肠而然。若饮食有节，起居有时，肠胃不虚，邪气从何而入？
王执中云∶何教授汤簿有肠风疾，积年不愈，取脊端穷骨，名龟尾，当中一灸除根，汤簿因传此方。后观《灸经》，此穴疗小儿脱肛泻血，盖岐伯灸小儿法也，后人因之以灸大人肠风泻血耳。盖大人、小儿之病，初不异故也。五痔便血失屎 气，灸百壮，在脊穷骨上赤下白处。 