卷二十七  肿胀
       徐仲光曰∶一痘后痂未尽脱，遍身黄肿，壮热腹满漏赤者，乃脾胃素有湿热，而兼余毒不尽也。宜消积渗湿解毒，以五补散加米仁、连翘、山栀、竹叶、防风、白术、苍术、浓朴、茯苓。
一痘后浮肿，皮薄而光，手按成窟，咳渴便涩。乃痘后饮食伤脾，脾虚不能制水，水渍妄行，浸渍脾土，渗透皮肤故肿耳。其喘咳者，水妄行不能制火，火盛刑金也。又曰∶水气上行侵肺，最为难治。其小便涩者，由金为火克，失其降下之令，不能输化也。治宜补中行湿，清热利便之药，以实脾饮、五脾散、石千散治之。
一痘后遍身发肿，余毒攻冲也，以满天星草同水杨根、银花、马蔺头，各捣汁，和匀服。满天星叶如芫荽，多生墙下阴湿之处。
一痘后小便不利，腰以下肿，乃脾胃气虚，不能制肾水，水溢下焦故也。当利小便，以五苓散，间服牡蛎散，又六君加泽泻。
一痘后遍身赤肿，发为赤游风者，乃余毒不尽解，而又恣食煎炒辛热之物，熏蒸肠胃，热与血搏而然，宜犀角解毒汤。
一痘后腮颊赤肿，为遁毒风者，乃客风蓄于皮肤，流注而为顽核赤色也，内服解毒汤，外敷玉龙散。
一夏月痘，浆足收靥，溺赤短涩，外肾肤囊赤肿通明，乃膀胱热甚，毒气流于小肠，以八正散及化毒汤治之。
万密斋治一男子，年二十余，痘甚密，起发时，肿异常，面如锡饼，形状可畏。喜其饮食如常，大小便调，安静而睡。或欲投木香散。曰∶痘疹无疾，不须服药。色白者，痘出太多，气血不能周偏也，数日后自收靥矣。果然。
一小儿痘甚密，不甚起发，面如锡饼，食少而渴。或欲投木香散。曰∶儿无吐泻里虚之症，不可用也。乃以保元汤加当归、赤芍、防风、桔梗、牛蒡，调理而安。
一妇人年二十四五，痘甚密而肿甚，身无完肤，七八日后，眉心唇上有成浆者。或谓正当作脓之时。曰∶未也。面疮带赤，犹是血色未曾化水，遽尔成脓，此恶候也，后必溃烂而死。果然。
唐大尹子，年十二，痘靥后，右肩发红肿，非毒也。或以针刺之，其手遂不能举。视之，其手不痛，但软弱无力，不能自举，必用左手持之，乃能举，此血热气虚也。盖肝主筋，资血以养，寒则缩，热则胀，惟补气养血则愈。用参、 、术、草、芎、归、川断、木香、桔梗、苡仁、防风为末，山药糊丸，服半月而愈。
一小儿痘后洗浴，面目一身俱肿，此水气也。用四君子汤以补脾去湿，加黄 以实表，防风以胜肌表之湿，麻黄以逐脾间之水，一服肿减半。再以钱氏异功散加猪苓、泽泻而安。 