卷三十一・外科  胃脘痈
       张隐庵曰∶顺治辛卯岁，予年四十有二，八月中生一胃脘痈，在鸠尾斜下右寸许，微肿不红，按之不痛，隐隐然如一鸡卵在内。姚继元视之曰∶此胃脘痈也，一名捧心痈。速宜解散，否则有性命之忧。与一大膏药，上加末药二三钱，中间烘贴，至暮手足苏软，渐至身不能转侧，仰卧于书斋，心烦意乱，屏去家人。至初更时，痈上起一毒气，从左乳下至肋，下胁入于左肾。入时如烧锥刺入眼中，一阵火光，大如车轮，神气昏晕，痛楚难言，火光渐摇漾而散，神昏始苏。过半时许，其气复起，其行如旧，痛楚如前，如此者三四次。予思此戊与癸合也，腑邪入脏，自分必死。妄想此毒气不从胁下入肾，得从中而入于肠胃则生矣。如此静而行之，初次不从，二次即随想而仍从左乳下，入于肠中，腹中大鸣，无复前痛楚矣。随起随想，因悟修养之道，气随想而运用者也。至天明大泄数次，胸膈宽舒。继元先生视之曰∶毒已散解，无妨事矣。予问曰∶膏药乃毒药耶？曰∶上撒之末药，名端午药，纯用砒霜、巴豆，于端午日配制。无此毒药，焉能透入皮肉之内？予曰∶何不早言？昨晚以为必死于毒。今早始悟膏药中必有毒药，而得生于毒矣。毒药攻疾，有如此之妙也。至次年中秋复发，仍用膏药末药，毫无前番之状，肿亦不消。予因想运气之妙，经行坐卧，以手按摩，意想此毒仍归肠胃而出，如此十余日而散。至次年中秋又发，予谓继元先生曰∶去岁膏药不应，今须另法治之。姚曰∶部院刘公之夫人生此疾，曾另置末药，比前更毒，贴之要起大泡，此药用之，无有不验。贴之数日，并不起泡，肿亦不消。予想此症已顽，不受毒药之制，即揭去膏药，用大艾圆迎头灸九壮，其毒随火四散，嗣后永不发矣。予想阳明之毒，准在中秋金旺之时而发，初从毒攻而解，次随气运而散，后因胜制而消。因悟气运制化之道，有如此之妙用，五行合化之理，人与天地相参，即以此理推治百病，奇妙异常。王绍隆先生曰∶业医人须病病经过，始得之矣。
王洪绪曰∶井泉疽生于心口，又名幔心锐毒。初起若心口内有块，渐大，心口发高，毒陷即死。
此医家缩手之症，诸书亦无治法。惟余家秘集，载以本人两手十指，以线量以长短，共积其线，在喉管正中处，双环至背脊之中，看两线头尽处为中穴。又以本人之中指中一节，用柴心量准，作一寸，中穴之左右各远一寸，各以墨记，分立三穴如品字状。每穴用艾灸三大壮，一齐火灸，灸则全愈。 