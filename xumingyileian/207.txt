卷二十七  喘急
       （下亦徐仲光所言。）
一痘稀嫩少神，起胀时，泄泻而喘，此气虚也，补中益气汤加肉果而愈。
一痘浆足，痰喘便实，此肺热过于补也，枳壳汤加连翘、牛蒡、腹皮、栝蒌而愈。
一痘收靥原痂，喘急腹胀，因能食，非倒靥也，保和汤愈。
一痘浆灌喘急，用荆、防、桔梗、枳、杏、冬、贝、橘红盐炒、竹叶而愈。
一痘喘急，用白花地丁，水煎服，即止如神。
一痘后 喘，久不愈，蜜炒麻黄、半夏、桑皮、款冬花各一钱，白果肉五个，煎服数剂愈。一云有甘、杏、芩、苏子更妥。
一痘后喘呕不已，用长流水，扬百遍，煎清上之药愈。
一痘后喘急声重，客水侵肺也，蜜炒麻黄、桂枝、杏仁、车前、葶苈、甘草愈。
一痘后痰嗽喘呕，用阿胶、糯米各一两，牛蒡、兜铃各三钱，杏仁三粒，甘草五分，丸服愈。
一痘后泄泻喘急，此肺虚也，人参一钱，五味三钱，煎服而愈。
一痘后痰喘不已，火侵肺也，用芩、连、枳、杏、甘、桔、花粉、柴胡，煎服而愈。
一痘，八朝俱充灌，因暑月，汗多解衣，热为邪抑，忽切牙喘泻，一昼夜，颊上有倒靥，先用苏、防、杏、枳、青皮、陈皮、 、术、葶、贝、前、蚕，得微汗，喘缓。次用震蛰丹三分，随以大青丸三丸，小青丸五丸，大灵丸三丸，连进二服而愈。
万密斋治程氏子，未一岁，多笑，知其心火有余，令以川连、山栀、辰砂为丸，服之。三日后，笑渐少，随染痘，发热，忽作喘，喉中涎响， 有声，此肺热症。幸不肩息作冷，乃作清金散汤，一服而减半，再剂而喘定。如不知则殆矣。 