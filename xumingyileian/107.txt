卷二十四  妊娠
       王显字世荣，文昭皇后之怀世宗也。梦为日所逐，化为龙而绕后，后寤而惊悸，遂成心疾。衣冠文物太后敕召徐謇及王显等为后诊脉。徐謇言是微风入脏，宜进汤药及加针灸。显诊云∶按三部非有心疾，将是怀孕生男之象。后果如言。
汪石山诊一妇，形长色紫，妊五月矣。求脉之以别男女，汪曰∶脉右大于左。《脉诀》云，左大为男，右大为女。今脉右大，当是女耶。彼则喜曰∶我男胎矣。往岁有妊时，尊甫先生诊之，亦谓右脉浮大，当是女孕，后生男。今妊又得是脉，可知为男矣。后果生男。汪曰∶脉书但道其常，莫能尽其变，此医所以贵乎望闻问切也。
张子和诊一妇人，年四十余得孕。自以为年衰多病，故病复作。医亦不察，加燔针于两脐旁，又以毒药攻磨，转致腹痛食减形羸，已在床枕。张诊其脉曰∶六脉皆平，惟右尺洪大有力，此孕脉也。兼择食，为孕无疑。左右皆笑之。不数月生一女，两目下各有燔针痕，几丧其明。凡治病妇，当先问孕，不可仓卒。
王胡之妻病脐下积块，择食，面黄肌瘦而不月。或谓之干血气，治之无效。张视之曰∶孕也。其人不信，再三求治，乃与之平药，以应其意，（妙！否则别求人治，或致误事。）终不肯下毒药。（凡攻病之药，皆曰毒药。）后月到，果胎也。问何以别之，曰∶尺脉洪大也。（亦有尺脉微弱而孕者，见求子门汪石山案。）《素问・阴阳别论》所谓阴抟阳别之脉。
昆山周知县景星家一妇，病腹中块痛，专科诊之曰∶气积。投以流气破积之剂，又命人以汤饼轴戛之，不效。闻有巫峰神庙颇灵，往问之云∶此胎气也，勿用药。信之，彼果生一男。
南京户都主事韩语光妻，病腹中作痛，按之若有物在脐左右者。适浙中一名医至京，请诊之云∶是 瘕。服三棱、蓬术之剂旬余，觉愈长，亦以其不效乃止。后数月生二男。此皆有命而然，可不慎哉。（《客中间集》。）
程氏光治一有胎妇。儿啼腹中，皆不治。乃倾豆于地，令妇低头拾之，儿啼止。（《江西通志》。）
万密斋曰∶儿啼腹中，此症临月将产妇人有之。师母钱氏，嘉靖戊子，有娠九个月，儿在腹中哭，钱大惊。令作男子拜而止之，过二十日，生师兄邦孝。（师母以下似万门人语，邦孝似万之子。）
李有怀外家高氏怀妊，二十七月举子，后亦长成。（《云间杂志》。）
朱丹溪曰∶怀孕受物，乃一脏之虚。假如肝脏虚，其肝气止能养胎，无余用也。不能荣肝，肝虚，故爱酸物。（《治法》。）
邢氏亡其名，朱胜非妇偶小疾，命视之，曰∶小疾尔，不药亦愈。然不宜孕，孕必死。其家以为狂言。后一一岁，朱妇得子，其家方有抱孙之喜。弥月妇疾作，急召之，坚不肯来，曰∶去岁已言之，无可疗之理。越宿而妇卒，人共奇之。（《钱塘县志》。）
薛立斋治一妊妇，胎六月，体倦懒食，面黄晡热，而胎不长，因劳欲坠，此脾气不足也。用八珍汤倍参、术、茯苓，三十余剂，胃渐健，胎安而长矣。
一妊妇因怒，寒热往来，内热晡热，胁痛呕吐，胎至八月而不长，此因肝脾郁怒所致。用六君加柴胡、山栀、枳壳、紫苏、桔梗，病愈而胎亦长矣。 