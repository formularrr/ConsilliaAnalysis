卷二十八・小儿科  喉舌滞颐
       叶天士曰∶夏季秋热，小儿泄泻，或初愈未愈，满口皆生疳蚀，阻塞咽喉致危者，此皆在里湿盛生热，热气蒸灼，津液不升，湿热偏伤气分，治在上焦，或佐淡渗。世俗常刮西瓜翠衣治疳，取其轻扬渗利也。
吴孚先治一小儿，咽喉忽肿胀，痛甚。米饮汤水不下，危甚。吴曰∶此名锁喉风。以银针刺少商、然谷二穴出血，其喉即宽。与之茶，即下咽无苦，饮食遂进。
一小儿不时舌出，以清凉药治之不愈。吴曰∶此名弄舌，与吐舌不同。薛新甫曰∶吐舌者，脾经实热，而舌长出也；弄舌者，脾经虚热，时舒时敛也。照新甫成方，用异功散加钩藤而愈。（四君子加陈皮谓之异功。）
巢氏云∶小儿滞颐者，涎流出而渍必于颐间也，此由脾冷涎多故也。脾之液为涎，脾胃虚冷，不能收制其津液，故出于颐也，张氏温脾丹主之。一法百药煎含咽，其涎自不出，亦截法也。黄散亦治此症，温脾散亦可。（《东垣十书》。）
万密斋外孙，满口生疮，咽喉唇舌皆是。为制方∶用柏连一钱，朱砂、白矾五分，鼠妇焙干三分，共研细，敷之立效。乃奇方也。
一儿患口舌生疮，所搽所服，皆芩、连、知、柏之类，无效。曰∶心热所致，苦入心，反助其热，宜无效。乃作洗心散与之，一服而安。大黄、麻黄、白术、当归、白芍、荆芥、薄荷、甘草等分，水煎服，更用柏连散搽之。（仍用苦矣。）
一儿舌上生疮，口唇破裂，吮乳不得，日夜啼哭，求治。用洗心散，入竹叶煎服，以解其里热，外用柏连散搽之效。
蒋仲芳治一小儿，初患舌碎，既而遍身发热。或谓伤风停食，与发散消导。曰∶无益也。服后果热愈，而汤水难入。乃以黄连五钱，（疑是分。）煎汤徐徐与之，终剂而愈。问故。曰∶若先身热而后舌碎，则因风食发热所致。今先舌碎，知其心火亢甚，加之身热，是内热极而火外行耳。 