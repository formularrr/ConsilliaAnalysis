卷三十一・外科  鬓疽
       薛立斋治一男子，患鬓疽， 肿作痛，发热，以小柴胡汤加连翘、金银花、桔梗，四剂而消。
一男子因怒后鬓际肿痛发热，以小柴胡汤加连翘、银花、花粉、桔梗，四剂根畔俱消。惟疮头作痛，以仙方活命饮二剂，痛止。脓成针之，更以托里消毒药而愈。
一男子头面 肿作痛，时仲冬，脉弦紧，以托里温经汤汗之而愈。
一男子患此症，肿痛，寒热拘急，脉浮数，以荆防败毒散二剂，表症悉退。更以托里消毒散溃之而安。
一男子患此症，脓熟不溃，胀痛，针之而止。更以托里消毒散而愈。凡疮脓熟不溃，属气血虚也。
若不托里，必致难瘥。
一男子患此症，作脓 痛，发呕少食，以仙方活命饮，一剂而止。以六君子汤加当归、桔梗、角刺，溃而愈。
一男子患此症，脓清不敛，以托里散加乳香、麦冬而敛。
一老人患此症，肿痛发热，脓清作渴，脉软而涩，此血气俱虚也。欲补之，彼见作渴发热，乃服降火之剂，果作呕少食。复求治，投六君子汤四剂，呕止食进。仍用补药，月余而愈。夫患者脏腑血气上下，各有虚实，况阴症似阳，阳症似阴，岂可以发热作渴而概用寒凉之剂？常治患者，正气虚，邪气实，以托里为主，消毒佐之。正气实，邪气虚，以攻毒为主，托里佐之。正气虚，邪气实，而专用攻毒，则先损胃气。宜先用仙方活命饮，托里消毒散，或用灸法，俟邪气退，正气复，再酌量治之。
大抵正气夺则虚，邪气胜则实。盖邪正不并立，一胜则一负，其虚不待损而自虚矣。若发背脑疽疔毒及患在四肢，必用灸法，拔引郁毒，以行瘀滞，尤不可专于攻毒。诊其脉而辨之，庶不自误。
一男子患此症，肿 痛甚，发寒热，服十宣散愈炽。诊之，脉数而实，此表里俱有邪也。以荆防败毒散加芩、连、大黄，二剂少愈。更以荆防败毒散，四剂而消。大抵疮疡之症，肿 痛甚，寒热往来，或大便秘结，小便淋漓，心神溃闷，恍惚不宁，皆邪热之实也，岂可补哉？东垣云∶疮疽之法，其受之有内外之别，治之有寒温之异。受之外者，法当托里以温剂，反用寒剂，则是皮毛始受邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛，表里通溃，共为一疮，助邪为毒，苦楚百倍，轻则危殆，重则死矣。
赵宜人年逾七十，患鬓疽已溃， 肿痛甚，喜冷脉实，大便秘涩。东垣云∶烦躁饮冷，身热脉大，精神昏闷者，皆脏腑之实也。遂以清凉饮一剂，肿痛悉退。更以托里消毒药，三十余剂而平。若谓年高溃后，投以补剂，实实之祸不免矣。
维阳俞黄门，年逾三十，冬月鬓患毒肿， 烦躁，便秘脉实，此胆经风热壅上而然也。马氏云∶疮疡之症，热壅而不利者，大黄汤下之。遂以一剂，便通疮退。更以荆防散败毒散二剂，再以十宣散去桂，加花粉、银花，数剂而愈。大宗伯罗公耳后发际患此 痛，脉紧数，以小柴胡汤加桔梗、牛蒡、银花，四剂而愈。 