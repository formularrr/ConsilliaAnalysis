卷三十五・外科  脓疥
       苏颂曰∶黔人治疥癣遍体诸药不效者，生取白花蛇切断，以砖烧红，沃醋，令气蒸，置蛇于上，以盆覆一夜，如此三次，去骨取肉， 以五味令烂，顿食之。瞑睡一昼夜乃醒，疮 随皮便退，其疾便愈。（《本草纲目》）
张子和曰∶货生药焦百善云，有荛夫来买苦参，欲治疥，不识药性缓急，但闻人言可治，浓煎一碗服之。须臾，大吐痰涎一盆，二三日，疥作痂矣。
潘埙曰∶予蔓孙患脓疥三年，身无完肤，下体尤甚，内治外治，百无一效。乃治制一方，名和中固气汤，以苍术一钱燥湿，白术一钱固脾，黄 一钱实腠理，升麻八分、柴胡一钱引清气，元参八分散上焦火，芩、连各七厘清中焦火，黄柏七分伏下焦火，归身一钱养心血，甘草、陈皮、人参各五分调中气。煎服存渣，加白蒺藜、金银花煎洗，十数剂而全愈。（楮记室）
姚应凤诊一人，遍体发小疥如粟。应凤曰∶是名净海疮，不治生，治死。其人不信，治之死。（《钱塘县志》）
元希声侍郎治卒发疥秘验方∶锻石随多少，和醋浆水调涂，随手即减。一法用锻石炒红，出火气，香油调敷。
薛立斋治稽勋李龙冈，患疥，腿足为甚，日晡益 ，口干作渴，小便频赤。此肾经虚热，用补中益气汤、五味丸而痊。
一儒者善嚏，患疥，以为内有湿热，腠理不密，外邪所搏也，与补中益气汤加白芷、川芎治之。不从，自服荆防败毒散，痛处发肿，小便赤涩。此肺肾阴虚，用补中益气汤加五味、麦冬而愈。
一儒者患疥，误用攻伐之剂，元气虚而不能愈。用补中益气汤加茯苓，其疮顿愈。又因调养失宜，日晡益甚，其腿日肿夜消，以为气血虚而有热，朝用补中益气，夕用加味逍遥而愈。
一男子时疫愈后，所患如前，用前药补养而愈。有同患，用砭法出血而死。此因阴虚血热，色黑作痒也，何乃反伤阴血哉？
一妇人疥久不愈，食少体倦。此肝脾亏损而虚热，先用补中益气汤加川芎、炒栀，元气渐复，更以逍遥散而愈。若复闻谵语，此热入血分，用小柴胡汤加生地治之。血虚者，四物合小柴胡汤。热退却，用逍遥散，以补胃生阴血。或有寒热如疟，亦治以前药。
一妇人患疥作痒，脓水不止，脉浮无力，以消风散四剂少愈。更以四生丸，月余而平。
一男子痒少痛多，无脓水，以芩、连、荆、防、山栀、薄荷、白芍、归梢，治之而愈。
一男子患疥 痛，发热，脉浮数，以人参败毒散，四剂少愈。更以当归饮子，数剂而愈。
一男子患疥 痛，寒热便秘，脉数有力，以防风通圣散，二剂少愈。更以荆防败毒散加黄芩、山栀，四剂而愈。
一妇人患疥作痒，午后尤甚，以当归饮子，数剂少愈。更以人参、荆芥，数剂而安。
薛立斋治一男子，患疥久不愈，搔起白屑，耳作蝉声。以四生散，白附子、黄 、独活、蒺藜，数服痒止。更以当归饮子，数剂而痊。
一男子患疥，下体居多， 痛，日晡尤甚，腿腕筋紫而胀，脉洪大，此血热而然也。就于紫处刺去瘀血，以四物汤加芩、连、地骨皮、柴胡，四剂而安。患在上体，若臂腕筋紫胀，亦宜刺去其血，以前汤加柴胡、黄芩即愈。
一男子搔痒成疮，日晡痛甚，以四物加芩、连、荆、防，数剂而止。更以四物加蒺藜、首乌、黄，二十剂而愈。
智化寺一僧，病疮疥，自用雄黄、艾叶等药，燃于被中熏之。翌日遍身 肿，皮破出水，饮食不入，投以解药不应而死。盖药熏入腹内而散真气，其祸如此。（丁丑，予举家生疮，家人亦用此方熏之，疮不愈。未几，銮儿出痘，症极凶，药不能下咽而殁，殆亦受其毒耳。）
一男子患疮疥，搔破出脓水，面赤作渴，大便坚实，脉洪数，左关寸为甚，此木火相搏也。先用泻青丸料煎服，热势顿减。又用栀子柴胡散、加味逍遥散而疮愈。
一儒者遍身生疮，搔痒，脓水淋漓。自知医，服八珍、荆防之类，益甚。脉洪大，按之无力，谓此气血虚热也，用八珍汤加丹皮治之而愈。继娶后，两足生疮，久不愈，尺脉数而无力，用地黄丸、八珍汤而痊。
一男子患疥，干痒作痛，以芩、连、荆、防、山栀、薄荷、白芍、归梢，治之而愈。
蒋仲芳治一僧，初患疥，自以水银、蕲艾熏之，遂喘息胸满，遍身浮肿。或投五皮饮，不效。投椒目、大黄等，喘肿愈甚。曰∶气道皮肤，肺气热也。复以火熏，火毒伤肺，遂失降下之令，气道塞，水道闭，喘息溺涩，浮肿之所由来也。今复推荡，阴血又伤，若非童真，难免于死矣。以麦冬、黄芩、山栀、桑皮、花粉、滑石、木通、灯草与之，四剂而愈。（薛案∶有一僧，亦用熏法致死。）
胡氏子年二十余，生脓窠已一年，服药无算，长卧床席，二三日间，昏晕数次。入其室，秽气盈溢，脓血痛苦，仰卧不能转侧，两手背皆疮，不能诊候。问其饮食恶心否？云∶尚可饮食。曰∶胃气在，可生也。即以黄 、白术、当归、甘草、广胶为主，佐以银花、浮萍，煎之以酒，六剂疮愈大半，二十剂而全愈。
姚氏妇有子，而胸乳肥疮如桃，背及下半身俱满，异痛异痒，脓血淋漓，已经三月，不时寒热，渐作恶心。蒋曰∶病急矣，但喜其日未久，因乳子气血骤虚，因多卧而饮食不运也。亦以前方加黄柏、连翘、陈皮、香附，外以大黄、朴硝、松香、东丹为末，少加飞盐，麻油调敷，亦不久而愈。此二人者，胡予清热消运之品，俱为日久虚弱者设也。若初起壮实者，粒如小粟而多痒，曰疥疮，风热为胜，理以苦参、黄柏、荆芥、防风为君；脓泡如痘而多痛，曰脓窠，湿热居多，理宜苍术、秦艽、银花、连翘为主。俱加天麦门冬、酒炒黄芩以清肺。盖肺主皮毛，肺热则皮毛有是疾也。若日久则肺虚，又宜补肺，而不宜清肺矣。此意先哲未及，故附之。 