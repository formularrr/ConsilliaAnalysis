卷八  痢后风
       孙文垣治程氏子，年十五，夏月患痢。医治弥月，痢止而筋骨肿痛，痛处发热，昼轻夜重，肌肉消，饮食减。有作白虎历节风治者，有作鹤膝鼓槌风治者，痛甚。诊之，脉皆细涩，曰∶此痢后风也。盖由治痢不善，以致寒湿秽瘀凝滞经络，日久血气为痛所伤。此症虚虚实实，极难认，处方亦不易。欲补虚则肿愈剧，欲疏通则痛愈甚，惟《局方》大防风汤可用。防风、熟地、黄 、人参、白芍、当归、杜仲各一钱，白术一钱五分，羌活、牛膝、甘草、茴香各五分，川芎七分，加姜三片，服三十帖而安。
陈三农治一士，痢后腰腿挛痛，不能俯仰。此肾虚风寒湿所乘也，用独活寄生汤二剂愈。 