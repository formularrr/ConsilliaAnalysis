卷三十五・外科  下疳
       （此症与梅疮无甚差别。）
丹溪治一邻人，年三十余，性狡而躁，素患下疳疮，或作或止。夏初，患白痢，膈上微闷。医与理中汤四帖，昏闷若死，片时而苏。脉之，两手皆涩，重取略弦似数，曰∶此下疳疮之深重者。与当归龙荟丸去麝，四帖而利减。与小柴胡去半夏，加黄连、白芍、川芎、生姜，煎服五六帖而安。
薛立斋治一男子下疳，肿痛不消；一男子溃而肿痛，发热，小便秘涩，日晡或热；一小儿肿痛，诸药不应。俱以小柴胡汤吞龙荟丸，数服而愈。
一小儿十五岁，患前症，杂用消毒之药，虚冷悉具，三年余矣。询之，乃禀受所致。用萆 汤月余，诸症渐愈。又用补阴八珍汤、补中益气汤而瘥。
一男子阳事肿痛，小便如淋，自汗甚苦，或尿血少许，尺脉洪数，按之则涩。先用清心莲子饮加牛膝、山栀、黄柏、知母、柴胡，数剂，更以滋肾丸一剂而痊。《玉机微义》曰∶如自汗，小便自少。若再利之，则荣卫枯竭，无以制火，而烦热愈甚。当俟热退汗止，小便自行也。兼此症，乃阳明经病，大忌利小便。
张景岳治一少年，因偶触秽毒，遽患下疳。始溃龟茎，敷治不效，旋从马口延入尿管，以渐而深，真直至肛门，逐节肿痛，形如鱼骨。每过夜则脓结马口，胀不得出，润而通之，则先脓后尿，敷洗皆不能及。张尝遇一山叟，传得槐花蕊方，因以治之，不十日茎根渐愈。半月后，自内达外，退至马口而痊。后现些微广疮，复与五加皮饮，十余剂而愈。向传方者曰∶此方善治淫疮，热毒从小便泄去，且服此者，可免终身疮毒后患。然犹有解毒奇验，则在发疮之时，但见通身忽有云片红斑，数日而没者，即皆疮毒应发之处。疮毒已解，疮形犹见，是其验也。张初未之信，及此人应发疮之时，固不多，而通身红斑果见，凡两日而消。（方在新因阵四十。）
立斋治州守姜节甫，患下疳，脓水淋漓，作渴吐痰，午前恶寒，午后发热。曰∶午前恶寒，属阳气虚弱；午后发热，属阴血不足。不信，反服二陈、知、柏之类，饮食益少，大便不实。又日晡热渴，小腹重坠，患处 肿，服四物、知、柏之类，饮食不思，此脾气虚而下陷。先用补中益气汤，调养脾胃，以升阳气，诸症渐愈。又用六味丸滋补肾水，以生肝血而痊。
一男子患下疳，肿硬 痛，寒热。先以人参败毒散，二剂而止。更以小柴胡汤加黄连、青皮，治之而愈。
一男子患下疳，溃而肿痛，小便赤涩。以加减龙胆泻肝汤加青皮、黄连，二剂少愈。又以小柴胡汤加知、柏、当归、茯苓，数剂而愈。
一男子因劳，茎窍作痒，时出白物，发热口干。以清心莲子饮，治之而安。
一男子患下疳，溃而肿痛，发热，日晡尤甚。以小柴胡汤加黄连、知母、当归而愈。
一男子患下疳已愈，惟茎中一块不散。以小柴胡汤加青皮、荆、防服之，更以荆、防、牛膝、首乌、滑石、甘草各五钱，煎汤熏洗，各数剂而消。
一男子茎中作痛，或筋急缩，或作痒，白物如精，随溺而下，此筋疝也。并用龙胆泻肝汤治之皆愈。张子和曰∶遗溺闭癃，阴痿脬痹，精滑白淫，皆男子之疝也，不可妄归之肾冷。若血涸不月，月罢腰膝上热，足 嗌干，癃闭，小腹有块，或定或移，前阴突出，后阴痔核，皆女子之疝也。但女子不谓之疝，而谓之瘕。
一男子下部生疳，诸药不应。延及遍身突肿，状似翻花，筋牵骨痛，至夜尤甚，此肝肾二经湿热所致。先以导水丸五服，次以龙胆泻肝汤数剂，再与除湿健脾之药，外贴神异膏，吸其脓血，蒜灸拔其毒而愈。若表实者，以荆防败毒散。里实者，以内疏黄连汤。表里俱实者，防风通圣散。表里俱虚者，八珍汤。气虚者，四君子汤。血虚者，四物汤。俱加兼症之药治之，并愈。（疡科大法，略具于此。）若服轻粉等药，反收毒于内，以致迭发。概服防风通圣散，气血愈虚，因而不治者多矣。
缪仲淳治数友下疳，用黄柏、宫粉、腻粉、杏仁、珠末、冰片敷之，无不愈者。后去腻粉、杏仁，加黄芩，更以大小蓟、地骨皮汤，洗净敷之，效更良。（《广笔记》）
又下疳糁方，橄榄烧灰，研细末糁之。
仲淳治下疳极秘神方，用鲜小蓟、鲜地骨皮各三两，煎浓汁浸之，不三四日即愈。一切极痛者，屡用神效。（同上。）
立斋治一老人，患下疳，小便淋漓，脉细体倦，此气虚兼湿热也。用清心莲子饮及补中益气汤，治之而愈。又一弱人拗中作痛，小便淋沥，此因火燥，下焦无血，气不能降，而渗泄之令不行。用四物汤加黄柏、知母、茯苓、牛膝、木通，十余帖，痛止便利。先君气短，拗中若疮，小便不通，用四物汤加参、 ，煎吞滋肾丸而愈。盖前症以虚为本，以病为末，益其本，则末自去。设若不固元气，专攻其病，害滋深矣。
王锦衣年逾四十，素有疳疮， 痛倦怠。用小柴胡汤加黄连、黄柏、青皮、当归而愈。
缪仲淳治下疳方∶蝉蜕七分，白僵蚕用紫苏叶包、蜜炙七个，杏仁去皮尖七粒，芭蕉根捣烂五钱，独核肥皂仁七粒，雪里红一把打烂，土茯苓去皮二两，白藓皮一钱，牛膝二钱，黄柏一钱，木通七分，皂荚核七粒，薏苡仁二钱，连翘一钱，汉防己酒浸六分，甘草节一钱，石斛三钱，柴胡六分，萆 二钱，地骨皮二钱。水煎，不拘时，饥则服。气虚脾弱者，加蜜炙黄 三钱，血虚加生地三钱。 