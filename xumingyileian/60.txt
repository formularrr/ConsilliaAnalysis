卷十七  鼻
       张子和治常仲明，尝于炎暑时，风快处披露肌肤，为风所贼，三日鼻窒，虽坐于暖处少通，终不大解，使服通圣散，入生姜、葱根、豆豉同煎，三两服大发汗，鼻立通矣。（此由伤风而得。）
有人患鼻中有 肉，垂出鼻外，不闻香臭，用瓜蒂、细辛等分，为细末，以绵包如豆许塞鼻中，须臾鼻即通， 肉化为黄水，点滴至尽，三四日愈。又《圣惠方》用陈瓜蒂，以羊脂和敷上，日三次，效。（《医学纲目》。）
薛立斋治一男子，面白鼻流清涕，不闻香臭三年矣，（此肺气虚也。）用补中益气汤加山栀、麦冬而愈。
陈都宪夫人患鼻疳，烂通鼻孔，用鹿角一两，白矾一两瓦上 过，人头发五钱灯火上烧过，为末，用花椒汤洗净，糁药疳上，三四次即愈。如不收口，瓦松烧灰存性，研末干糁之即收。
一人酒 鼻红赤，用金花丸晚服，（芩、连、栀、柏、大黄、桔梗、白葛粉，井水为丸。）用六味地黄丸全料加当归二两，苦参四两，空心服，不两月而愈。
孙文垣治吴仪制尚卿，弱冠时病鼻塞，不能喷嚏四年，且衄，寒月更甚，口渴，咽喉边有痰核。脉之，右寸关洪滑，此肺经痰火症也。与前胡、秦艽、葛根、薄荷、石膏、天花粉、元参、贝母、山栀、甘草、白药子、桔梗、丹皮，四帖而衄止。夜与牛黄三清丸数粒噙之，鼻气即通利能嗅，噙未旬日全愈。
一妇人方妙龄，表虚易感风寒，致成鼻渊，流清涕不止，便觉头晕，两太阳常痛，且多喷嚏，脉之，两寸洪大，用秦艽、酒芩、桑白皮、马兜铃各八分，白芍一钱，滑石、石膏各二钱，枳壳、蔓荆子各五分，甘草三分，四帖而愈。
病鼻赤者，乃阳明胃经火上炎。一方只食盐一味，研细，每晨起撮少许擦齿，噙水荡漱，旋吐掌中，掬以洗面。行之月余，而鼻色复旧，且有益于齿。（苏谈。）
吴孚先治一人，患鼻渊十载，乃脾肺气虚下陷，须用补中益气汤，百剂方愈。不信，用白芷、防风、辛荑、川芎等味，病转甚。复求治，与前方百帖而痊。
丹溪治一中年人，右鼻管流浊且臭，脉弦小，右寸滑，左寸涩，灸上星、三里、合谷，次以酒芩二两，苍术、半夏各一两，辛荑、川芎、白芷、石膏、人参、葛根各五钱，分七帖服之全愈，乃痰郁火热之症也。（《大还》。）
一人鼻中流臭黄水，脑亦痛，名控脑痧，有虫食脑中。用丝瓜藤近根三五尺许，烧存性，为细末，酒调服即愈。又灸法，囟会、（在鼻中直上，入发际二寸，再容豆是穴。）通天，（在囟会上一寸，两旁各一寸。）灸七壮，随鼻左右灸。常见灸后去臭肉一块，从鼻中出，臭不可言而愈。
有人卒食，物从鼻中缩入脑中，介介痛不得出，以牛脂或羊脂，如指头大内鼻中，以鼻吸入。须臾脂消，物逐脂出也。（《治法汇》。）
孙文垣治从侄中叔，以暑月赴南雍，一日假出，索茶饮之，辄从左鼻逆流而出，入腹者十之三，治几一月，即粥饭亦多鼻出矣，服药渐加恶心，头晕肌削，四肢无力。诊毕，询医作何症，投何剂。曰∶佥谓此疾，书所不载，治法无稽。或云胃火，或云诸逆上冲，皆属肝火。所用非黄连解毒，即三黄石膏，及诸苦寒之剂。自以多饮，火因酒动，理或为然，然竟无效。曰∶治病贵辨经络之贯通，与脏腑之出入，岂拘拘徒守方书而已哉！经云∶咽喉者，水谷之道路，气之所以上下者也。颃颡者，分气之所泄也。人之涕出不收者，颃颡不开也，此症亦类是耳。颃颡不开，故氧上而不下，会厌弱而不能掩其气喉。夫鼻干气喉相通，惟不掩故饮食逆从鼻窍而出。不见常人偶气逆，则饮食从喷嚏出乎？今右脉缓弱无力，气虚明矣。经云∶形寒饮冷则伤肺。脾胃喜温而恶寒，因多服寒凉，所以恶心头晕肌削也。盖肺属金而主气，金气旺则收敛下降，气下降则饮食自不逆矣。六君子汤加辛荑、桑白皮、苡仁、沉香，一进而势缓，三进而止大半，七剂全安。
王执中母氏，久病鼻干，有冷气。问诸医者，医者亦不晓。但云疾病去自愈，既而病去亦不愈也。后因灸绝骨而渐愈。执中亦常患此，偶绝骨微疼而着艾，鼻干亦失去。初不知是灸绝骨之力，后阅《千金方》有此症，始知鼻干之去，因灸绝骨也。若鼻涕多，宜灸囟会、前顶。大人小儿之病，初无异焉。
许知可自停饮食已，必嚏，服枣膏丸而愈。（《本事方》。）
孙氏姑鼻不闻香臭有年矣，后因他病，友人缪仲淳为处方，每服用桑皮至七八钱，服久而鼻塞忽然通矣。魏玉横曰∶沈晋培年三十许，患鼻渊，黄浊如脓。时医以为风热上淫于脑，与薄荷、辛荑、川芎、苍耳、白芷、蔓荆古方，治之不效，反增左边头痛，所下涕亦惟左鼻孔多。就诊曰∶此肝火上炎为疾耳。与生熟地、杞子、沙参、麦冬，十余剂而愈。是症由伤风用力去涕而得者易愈。若因火盛而成，必由水亏而致。盖肝脉上络巅顶，督脉会脑为髓海，为龙火郁蒸，故脓浊腥秽，源源而下，有若渊然。久之，督脉之髓，亦随输泄，致成劳损者有之。医学自立斋以前，宋、元、明初诸公，未详肝肾之治。至国朝诸老，亦渐讲明，然多杂 、术、桂、附，惟集灵膏一方最善，《治法汇》载之。但云吴中一医用之所向神效，是亦知其然而未知其所以然也。故守《兔园》一册，其覆 多矣。
一瞽者徐姓，年三十来，鼻渊年余，医亦与辛散，服之觉反甚，遂坚守不药之戒，此古人心静自能消息病情，故不为庸所误。后遇予，教服集灵膏，十余帖而愈。
一费氏子，年二十余，亦患此症，时师与辛荑、苍耳、芎、芷、荆、薄之属，至百二十剂。后就诊于予，两手脉神气索然，告以不可治矣，果月余而殁。
《广笔记》曰∶经云胆移热于脑，则为鼻渊。夫髓者，至精之物，为水之属。脑者，至阳之物，清气所居。今为浊气邪热所干，遂下臭浊之汁，是火能消物，脑有所伤也。治法先宜清肃上焦气道，继以镇坠心火，补养水源，此其大略耳。药多取夫辛凉者，辛为金而入肺，有清肃之义，故每用以引散上焦之邪，如薄荷、荆芥、甘菊、连翘、升麻、鼠粘子、天麻之属。镇坠心火，补养水源，如犀角、人参、天冬、麦冬、五味、朱砂、甘草、山药、生地、茯苓、丹皮之属，然须兼理肺肝。盖鼻乃肺窍，而为脑气宣通之路，又治乎上焦，而行清肃之令。胆为春升少阳之气，与厥阴为表里，而上属于脑。载人有云∶胆与三焦寻火治。《内经》谓胆热由肝，义亦明矣。理肺用桑皮、鼠粘、桔梗、二冬、花粉、竹沥。清肝胆以柴胡、白芍、羚羊角、竹茹、枣仁、川芎。或者谓世人多用辛温辛热之药取效，此义何居？盖辛热甘温，多能宣通发散，故病之微者，亦能奏效。
此从治劫法，非不易常经，明者察之。 