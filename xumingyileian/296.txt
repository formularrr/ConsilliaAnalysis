卷三十二・外科  腰疽
       薛立斋治府庠彭碧溪，患腰疽，服寒凉败毒之药，色黯不痛，疮头如铺黍，背重不能安寝，耳目白，面赤无神，小便频涩，作渴迷闷，气粗短促，脉浮数，重按如无。先用滋水之药一剂，少顷，便利渴止，背即轻爽。乃砭出瘀血，以艾半斤许，明灸患处，外敷乌金膏，内服参、 、归、术、肉桂等药至数剂，元气稍复。自疑肉桂辛热，一日不用，手足并冷，大便不禁。仍用肉桂及补骨脂二钱，肉豆蔻一钱，大便复常，其肉渐溃。更用当归膏以生肌肉，八珍汤以补气血而愈。
锦衣傅允承母，年逾七十，腰生一 ，作痒异常，脉浮数，反恶寒，曰∶此疮疡症也。未溃而先弱，何以收敛？况大便不通，则真气已竭，治之无功。因恳请不得已，用六君加藿香、神曲。数剂饮食渐进，大便始通，更用峻补之剂，溃而脓清作渴。再用参、 、归、地、麦冬、五味，渴止。彼喜曰∶可无虞矣。曰∶尚难收敛，先日之言也。彼疑，遂速他医，卒致不起。
举人顾东溪，久作渴。六月初，腰患疽，不慎起居，疮溃尺许，色黯败臭，小便如淋，唇裂口刺。七月终请治，左尺洪数，左关浮涩，谓先渴而患疽者，乃肾水干涸，虚火上炎，多致不起。今脓水败臭，色黯不痛，疮口张大，乃脾气败而肌肉死也；小便如淋，痰壅喘促，口干舌裂，乃脾肺败而肾水绝也。左尺洪数，肾无所生也；左关浮涩，肺克肝也。况当金旺之际，危殆速矣。二日后果殁。盖此症发于两月方殁者，乃元气虚不能收敛也。若预为调补，使气血无亏，亦有得生者。
一男子腰患毒，脓熟不溃。针之，脓大泄，反加烦躁，以圣愈散汤四剂而宁。更以人参养荣汤加麦冬、五味，两月而愈。此人后患湿气，遂为痼疾。凡疮脓血去多，疮口难合，尤当补益，务使气血平复，否则更患他症，必难治疗。慎之。
一男子腰中患疽，发而不溃，其气血止能发起，不能培养为脓也。投大补药数剂而溃，又数剂脓出尚清。乃服参 归术膏斤余，脓少稠。数斤，脓渐稠，肌肉顿生。大凡痈疽藉血气为主，若患而不起，或溃而不腐，或不收敛，及脓少或清，皆气血之虚也。宜大补之，最忌攻伐之剂。亦有脓反多者，乃气血不能禁止故也。若溃后发热作渴，脉大而脓愈多，属真气虚而邪气实也，俱不治。常见血气充实之人，患疮皆肿高色赤，易腐溃而脓且稠，又易于收敛。怯弱之人多不起发，不腐溃，又难于收敛。若不审察而妄投攻剂，虚虚之祸不免矣。若患后当调养，若瘰 流注之症，尤当补益也。否则更患他症，必难于措治。慎之。
有人腰间生一毒痈，红肿未破皮，痛不可忍，俯躬而行。一人取新杀牡猪肝，切片如疮粘贴，外以布缠定。一对昼，其病良已。肝色变黑，臭不可近，弃之地，犬不食。下有小指大一点尚硬，乃肝少未贴满所致，竟亦无他。
薛立斋治昆山张举人元忠，盂秋患腰疽，疮头如大豆粒，根大三寸许，微肿略赤，虚症悉具。用桑枝灸患处，服活命饮一剂，肿起色赤，饮食仍少。用香砂六君子汤四剂，食渐进。后用大补药，脓虽成而不溃。乃每剂加附子一片，二剂后，脓自涌出，旬日而愈。
陆氏女初嫁患腰痛，不肿，脉沉滑，神思倦怠，此为内发七情之火，饮食之毒所致。以托里药一剂，下瘀脓升许。陈良甫曰∶疮未溃内陷，面青唇黑者不治。果殁。
王洪绪治一人患腰疽，根盘围阔二尺余，前连腹，后接背，不红不肿，不痛不软，按之如木。王举方用炮姜、肉桂。他医以为暑月，安可用此热剂？改服攻托清凉。阅五日，病者神昏无主。复延诊，患仍不痛，色如隔宿猪肝，言语不清，饮食不进。王曰∶过今晚商治，是夜即毙。
又一人患此，服以阳和汤，次日觉松。又一帖，疽消小半。赶合犀黄丸与阳和汤轮转间服，五日而愈。阳和汤方∶熟地一两，麻黄五分，鹿角胶三钱，白芥子二钱，肉桂一钱，甘草一钱，炮姜炭五分。此方麻黄得熟地不发表，熟地有麻黄不凝膈，神用在斯。主治骨槽风、流注、阴疽、脱骨疽、鹤膝风、乳岩、结核、石疽、附骨疽及漫肿无头、平塌白陷，一切阴凝等证。犀黄丸方∶乳香一两，没药一两，麝香一钱五分，牛黄三分。共为末，用饭捣丸，每服三钱，陈酒送。上部临卧服，下部空心服。主治一切阴疽大毒。 