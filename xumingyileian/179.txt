卷二十六・痘证  白痘
       徐仲光治一小儿，初标于右太阳，乍凉乍热，色白脚塌，琐碎细密，初时发表，即用桂枝、白芍以敛之。其根脚平塌不起，用震蛰丹、酒浆、桑虫以发之。五朝吐尚不止，用藿香、姜炒黄连以安之。六朝吐呕虽止，犹然干枯少润，白芷、黄 、山甲以酵之。七朝痘浆不行，仍用前药加人参八分，别饮荸荠汁、酒浆，连用二日，痘浆始灌正面，而胸、四肢犹是生痘，咳嗽声哑。时值八朝，势急矣，幸饮食肯进，大便不泻，用人参、黄 、麦冬、陈皮、甘草、川芎、当归、红花、白芍、前胡、桔梗，兼调烧人屎，催蛰丹三四分，颠作良久，而浆行遍身矣。彼时头面俱已平干，至此复根生红晕，旁发赠痘，塌者疏而枯者润矣。后因痰嗽特甚，声哑未开，改用山豆根、知母、贝母、麦冬、黄 、牛蒡、连翘、陈皮、归、芍、甘草，日用柳条，缠绵搅口，去尽喉中白糁，别用烧人屎、山豆根、硼砂、牙硝、朱砂、冰片、胆星、青黛，为末与服，三四日咳止，声出而愈。
万密斋治汪氏子，痘将靥，灰白溃烂，神昏不醒。曰∶无伤，但守三日收靥矣。问不药何以能痊？曰∶疮白者，乃热太过而白，如果熟溃烂之状，非虚也。神昏者，乃邪尽正回，否极泰来之兆，非昏瞀也。再俟三日，则正气复而痊矣。果然。 