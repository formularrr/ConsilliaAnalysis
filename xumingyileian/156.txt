卷二十五・产后  大便秘结
       薛立斋治一产妇，大便秘结，小腹胀痛，用大黄等药，致吐泻不食，腹痛，胸结痞。用六君子汤加木香、炮姜，治之而愈。
孙文垣治沈三石夫人，产三日，腹不畅。女科为下之，大泻五六次，遂发热恶心。又用温胆汤止吐，小柴胡退热，数剂，食吐不止，粒米不进。又用八珍汤加童便，昏愦耳聋，眼合口渴，肠鸣，（发热恶心，耳聋口渴，多似感症。然此实误下虚之所致，所谓变症蜂起也。）眼胞上下及手足背皆浮肿。诊之，六脉皆数，曰∶脉数所主，其邪为热，其症为虚。与十全大补汤加炮姜，夜半稍清爽，进一盂，始得开目言语。次日午，以药不接，且言语过多，复昏，时不知人事。翌日，以人参、白术各三钱，炮姜、茯苓、陈皮各一钱，甘草五分，服讫，体微汗，遍身痱痤，热退神爽。下午，药又不接，且动怒，昏昧如前，六脉散乱无伦，状如解索，痱痤亦没，亟以人参、白术各五钱，炙甘草、炮姜、制附子各一钱，连进二帖，是夜熟睡，惟呼吸之气尚促。（屡进皆效，后之肿毒，自非实症也。）次日，脉转数，下午发热不退，环跳穴边发一毒如碗大，红肿微痛。女科复赞曰∶向之发热恶心，皆此所致，姜、附温补误也，须急进寒凉解毒之剂。孙曰∶此乃胃中虚火，游行无制，大虚之症，非毒也。若用寒凉，速其死耳。经云∶壮者气行则愈，怯者着而或病，惟大补庶可万全。三石然之，仍与前剂，日夕二帖，参、术皆用七钱。服后，痱痤即起，毒散无踪，热亦退。再以参苓白术散调理而安。是症皆由误下，致变幻百出，可不慎哉。
按∶是症多由产后血津虚耗，及平素多火内热之人常有之。虽日数过甚，亦无所害。即欲通之，惟大剂二冬、二地、归、杞、苁蓉，不过一二服即行矣。彼桃、杏、麻、柏及胆蜜之治，犹下乘也。若硝、黄肆用，诚庸医也。
薛立斋治一妇，产后大小便不通，诸药不应，将危矣。令饮牛乳，一日稍通，三日而痊。人乳尤善。（人乳腻滞，不如牛乳之无弊。） 