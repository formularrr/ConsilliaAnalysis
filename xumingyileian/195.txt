卷二十七  夹斑
       一儿发斑，身热，口燥舌干，化斑汤及小柴胡汤加黄连而愈。
一儿发斑，狂烦，面赤咽痛，栀子仁汤治愈。
一痘后发斑紫色，身热便秘，过于温补也。四顺清凉饮及解毒化斑之剂而愈。
一夏月发斑咽痛，升麻、葛根、元参、甘草、桔梗、牛蒡子治愈。
一发斑，因以胎毒，治以犀角地黄汤，砭去恶血而愈。有用犀角、大青，犀角解毒汤。
一发斑紫色，烦躁，便秘溺赤，此毒盛也，用黑奴丸而愈。
一发斑赤色，腹胀便秘，此内伤也。调胃承气汤下之，反肢厥脉沉。附子理中汤、六君子汤治愈。
一夏月发斑，由于暑毒，用化斑汤合香薷饮而愈。
一夏月发斑，势盛狂烦，此瘟毒也。用五瘟丹、黄连陈皮汤，治之而愈。
一发斑身热，头疼咳嗽，由于风热，芎蓟散、葛根汤而愈。
一痘出斑如锦纹，而间有颗粒，色赤，壮热烦，燥舌苔，便秘，此斑疹并出，调胃承气汤。又用白虎汤合葛根汤而愈。
万密斋治罗氏妇，年二十七岁，出痘遍身，红斑如蚊迹，咸谓不治。视其神识精明，语言清亮，诊其六脉调匀，问其饮食如常，大小便调，不烦不渴，但遍身红斑，稠密无缝，色且艳。曰∶此夹斑痘也，解去其斑，则痘自见。以荆防败毒散加元参、升麻，作大剂，一服，次早斑退痘显。再一服，痘起发，调理半月而愈。
本邑各衙出痘，先二衙一子一女，长子后发热，见红斑，疑是夹斑症。三四日后，其斑尽收，热退身凉，痘不出。又四衙众出痘，一子发热，亦出红斑，亦亡恙，乃信人言有不出痘者。或发斑，或发疹，或发水痘，皆可折过也，必在正出痘时方论。以上皆徐仲光所治而言之者。 