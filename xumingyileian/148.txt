卷二十五・产后  感暑
       孙文垣治一妇人，年十六，初产女，艰苦二日，偶感暑邪，继食面饼，时师不察，竟以参、术投之，即大热谵语，口渴，汗出如洗，（暑症多汗。）气喘，（暑伤气。）泄泻，泻皆黄水、无屎，（协热下利。）日夜无度，小水短少，饮食不进，症甚危恶。时六月初旬，女科见热不退，乃投黄连、黄芩、白芍之剂，诸症更甚。又以参、术大剂，肉果、干姜等止泻，一日计用参二两四钱，泻益频，热益剧，喘汗转加，谵语不彻口。医各束手，谢曰∶汗出如油，喘而不休，死症也。又汗出而热不退，泻而热不止，谵语神昏，产后脉洪，大法皆犯逆，无生路矣，惟附子理中汤，庶侥幸万一。孙诊之，六脉乱而无绪，七八至，独右关坚硬。（食积。）因思暑月汗出乃常事，但暑邪面食瘀血，皆未销熔，补剂太骤，致蓄血如见鬼，若消瘀去积解暑，犹可生也。用益元散六钱，解暑清热，止泻利水为君，糖球子（即山楂。）三钱为臣，红曲、泽兰各一钱五分消瘀安魂为佐，橘红、半夏曲、茯苓理脾为使，三棱五分，消前参、术，决其壅滞为先锋。饮下即略睡，谵语竟止。连进二剂，泻半减。次日仍用前方，其下渐减，大便止二次，有黄屎矣，恶露行黑血数枚。次日诊之，脉始有绪，神亦收敛，进粥一盏。前方去三棱、红曲，加扁豆，大便一次，所下皆黑屎，热尽退。改用六君子加益元散、青蒿、扁豆、香附、酒芍、炮姜，调理而安。（三棱亦消瘀之品耳，略消参、术之壅滞，则山楂已足矣，非三棱事也。雄按∶炮姜是蛇足矣。）
易思兰治石城王福谦之妃，癸酉年六月受孕，偶患泄泻。医用淡渗之药止之，自后每月泻三五日。有作脾泻者，用参苓白术散之类，二三服亦止，然每月必泻五七次。至次年三月生产后，连泻半月，日夜八九次，诸药不效。惊惶无措，召易诊之，两寸尺俱平和，惟两关洪大有力。曰∶此暑病也。以黄连香薷饮治之，一剂减半，再剂全愈。惟肝脉未退，又用通元二八丹调理，半月后平复。
陆祖愚治李丹山子室，自来元气不足，产后六七日，正当酷暑，而卧房在楼，忽头疼气喘，昏闷，体若燔炭，沉沉昏去。或以为伤寒，令门窗尽闭，帐幔重围，用二陈、羌活、防、芎、苏，一剂口干唇裂，喘急欲绝。诊之，六脉浮洪而散，乃冒暑而非感寒，宜凉解而不宜温散。令取井水洒地，铺以芦席，移病患卧其上，饮以香薷饮，遂微汗而苏。再用清暑益元汤，四剂而起。（雄按∶论证甚超，用药可议，何不用益元散、西瓜汁等物？）
沈明生治刘舜泉孙媳，夏月产后，晕厥不知人事。或谓恶露上攻所致，投去瘀清魂等剂，瘀不行，晕厥益甚。又作痰治食治，皆不效。沈至，回翔谛审，笑曰∶吾得之矣，此暑热乘虚而入，急宜清暑，非黄连不可。或谓血得冷则凝，今恶露未去，若投寒凉，是速其毙也。沈笑曰∶有不讳，吾任之。药甫入口，厥苏晕止，再进而恶露行。盖产时楼小人多，炎敲之际，益助其热，乍虚之体触之，岂能不病？经云∶暑伤心。又云∶心主血。为热冒而晕厥，此中暑而非恶露明矣。或曰∶舍症从时，理固然矣。然血热则行，冷则凝，亦古训也。今用寒凉而恶露反去何也？曰∶热行冷瘀，以血喻水，道其常耳。子独不观失血者，有用温缓药而得止，则瘀血者，岂无用苦寒而得行，岂造化之微，权逆从之妙理也，安可执乎？（雄按∶病虽因暑，而恶露不行，必佐清痰之品，断非单以黄连治之也，诸读者须默会之。） 