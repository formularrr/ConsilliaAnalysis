卷二十一  鲠刺
       张子和治一小儿，约五六岁，同队小儿以蜀黍楷相击，逆芒倒刺于咽中，数日不下粥药，肿大发。其家告张，张命取水，根据道经咒法，以左手屈中指及无名指，作三山印，坐水盏于其上，右手掐印文，是金枪印，脚踏丁字，立望太阳或灯火，取气一口。次在净水盏中，咒曰∶吾取老君东流顺，老君奉 ，摄去毒水。五托大帝尊，所到称吾者，各各现帝身，急急如律令。摄念七遍，吹在盏中，虚搅卓三次为定。其儿咽水下咽，曰∶我可也。三五日肿散，乃知法亦有不可侮者。
《夷坚志》云∶小儿误吞稻芒着咽喉中，不能出者，名曰谷贼，惟以鹅涎灌之即愈。盖鹅涎化谷相制耳。
一儿误吞一钱在咽中不下，诸医不能取，亦不能下。戴人熟思之，忽得一策，以净白表纸，令卷实如着，以刀纵横乱割其端，作 之状。又别取一箸，缚针钩于其端，令不可脱，先下咽中轻提轻抑探之。觉钩入钱窍，然后以红卷纳之咽中，与钩尖相抵，觉钩尖入纸卷之端，不碍肌肉提之而出。（此法奇而稳，然非子和灵心妙手，亦未必有济也。）
方雪瓢偶在鲍渌饮处，谈及《名医类案》中以南硼砂治误吞金，及羊胫骨灰治法，皆神验。座客有言面筋灰治误吞铜钱甚异者，方默识之。归适邻家误吞铜钱，哽咽间不能上下，危急之际，方即以法教之。才下咽，钱自口中出，其巧值如斯，殆有鬼神使之耶？因附记之。其法以面筋置新瓦上烧作炭，研末，用滚汤调温服。钱未下咽者，即从口中出，已下咽者，必从便出。近又传方，以生大蒜塞鼻中，其钱立出，尤为简便，但未之试耳。
张子和曰∶昔过株林，见一童子误吞铜铁之物，成疾而羸，足不胜身。会六七月，淫雨不止，无薪作食，过饥数日。一旦邻牛死，闻作葵羹粳饭，病患乘饥顿食之。良久注泻如倾，觉肠中痛，遂下所吞之物。余因悟《内经》中，肝苦急，急食甘以缓之。牛肉、粳米、葵菜皆甘物也，故能宽缓肠胃。且肠中久空，又遇甘滑之物，此铜铁所以下也。（如此时刻留心，触处灵通，技安得不精？此古人之所以不可及也。）
近有稚子，戏以线锤置口中，误吞之，有胡僧啖以饧糖，啖之半斤，即于谷道中随秽而下。僧云∶凡误吞五金者，皆可啖也。近峰闻略及《续医说》旧案，有僧用饧糖，出眼中箭头甚捷。
张景岳治王氏子，甫周岁，其母与一铁钉与之玩弄，吞入喉间。往视之，见其母倒提儿足，以冀其出，口鼻皆血。因晓之曰∶此岂倒悬可出者乎？速令抱正，遂闻啼声。盖钉已下咽，不在喉矣。因阅本草铁畏朴硝，遂得一法。用磁石一钱，朴硝二钱，并研为末，令以熬熟猪油加蜜，和调药末与服。下午吞之，至三鼓时，解下一物，莹如 菜，润滑无棱，药护其外。拨视之，则钉在其中矣，乃京中钉鞋所用磨菇钉也。立方之意，以硝非磁石，则不能使药附钉，磁石非硝，则不能逐钉速出，非油则无以润，非蜜则未必滑，则着者着，逐者逐，润者润，同功合力，裹护而出矣。（此景岳杰出之案也。使悉能如此用法周到，夫何间然。）
按∶《物理小识》亦载小儿误吞铁针，以乳香、荔枝、朴硝为末，以犬豕脂入盐和之，吞下自愈。若碎铁，则用皂荚、 砂。雷学曰∶铁遇神砂，和泥似粉。神砂应即 砂也。（ 砂大毒，何可轻用？）
一吏部无子，妻极妒，外家方坐蓐，乃盘肠生。妻暗用细针刺于肠上，外家觉后肠时有刺痛难忍。稳婆私告于外家，外家与吏部言之。诸医束手。一全真曰∶我能治之。用磁石一大块，从痛处引之至于脐，针从脐出，外家竟无恙。黄蛰南公谈。（《续金陵琐事》。）
刘浴德号壶隐，知医，洞庭叶雅南之细君，五七日前因事不顺意，意欲自毙，遂吞布针十余根。因请乩仙降笔云∶吾碧云仙使也。始问曾吞针否？又曰∶果则果矣，事则无事。仙方又书凡方可治，复问明书凡方。良久乃书问壶隐子。因造刘问方，刘教以栎炭末三钱，用井水调服可下。如未下，可再服之。乃曰∶愚意欲饵瓷石，未审何如？刘曰∶叵叵。（叵叵，犹言不可、不可也。）宜取磁石两大块，置肛门外，或庶几焉。如法治，针果出。（《续金陵琐事》。）
《百一选方》以净水盛新汲水一盏，捧之面东默念云∶谨请太上东流顺水，急急如南方大帝律令 。一气念七遍，即吹一口气入水中，如此七吹，以水饮患人，立下。或用此咒水，可以食针并竹刺。（较子和案中咒颇简易。）
诸骨鲠喉，用清水一碗，以手指向水面虚写天上金鸡叫，地下草鸡啼，两鸡并一鸡，九龙下海，喉咙化如沧海二十五字，口诵七七遍，饮之立愈。向又一法，以清水一碗，用手指向水虚写鸟飞龙下，鱼化丹邱八字，饮之立效。（并《酉阳杂俎》。雄按∶此皆祝由遗意。或于水面虚写水活鱼龙顺五字，饮之亦妙。）
刘浣邻人马湘生儿数月，偶遗金网中圈子于案上，儿误吞之，哀泣不已。湘求救于医，医适出，湘司于门，坐立不定。或询其子何疾，惊惶如是。湘以前事告，或教以急买韭数茎，熟而不断，与蚕豆同咽之，不过二次，从大便出矣。此法方书所不载，故表之。（《北壕纪言》。）
李奎治一人误吞指爪，喉哽几殆，奎令剪人指爪， 服之，立愈。疑其古方，奎曰∶不然。此《内经》所谓衰之以其属者也。闻者叹服。（《宁波府志》。）
张子和治当涂郭祥正子，患咳嗽，肌骨如削。医多以为劳。张曰∶是不足忧。就坐饮以药，忽大吐，使视涎沫中，当有物也。视之得鱼骨，宿疾皆愈。（《新安志》。）
一富家子，被鸡骨鲠，百方莫治，家人惊惶。忽一叟至，自云∶我有巧术，但行手法取之，不劳药饵也。许以千缗浓谢。叟乃以丝棉裹白糖如梅大，令其咽下入喉间，留一半于外，时时以手牵掣。俾喉中作痒，忽然痰涎涌出，其骨粘于棉上，遂如约酬之。（《续医说》。）
张文垣治查良本内人，怒后偶食鱼头，骨鲠于喉中，即馒头粽肉等压之，骨虽下，随觉胸膈不快。又服销骨药二帖，已七日矣，胸膈胀痛殊甚，饮食悉从背下，恶寒发热。脉之，两手弦数。盖骨鲠之后，用硬物压之，伤其胃脘，必有瘀血停蓄膈间，将食管逼向后，故饮食觉从背下也。但销去瘀血，使管撤消，胸膈之痛可瘳矣。以五灵脂为君，元胡索、山楂、桃仁、枳壳等为臣，赤芍、丹皮、香附、山栀为佐，柴胡、石菖蒲为使，临服入韭汁一酒杯，服后胸膈宽快，大便泻一次，痛减大半，饮食乃从右下。右边胸喉略痛，吞物甚艰，吐出痰皆血腥气，改以山栀、赤芍、归尾、桃仁、刘寄奴、五灵脂、丹皮、穿山甲，入韭汁服之，二帖全瘳。
张景岳曰∶凡诸物鲠于喉中，或刺于骨，必得锋芒之逆，所以棘而不下。凡下而逆者，反而上之则顺矣。故治此者，当借饮食之势，涌而吐之，使之上出，则如拔刺之捷也。若芒刺既深，必欲推下，非惟理势有不能，亦且迟延，或食饮既消，无可推送，以致渐肿，为害非细。又曰∶凡诸骨鲠，或以 糖一大块，满口吞而咽之。或用韭菜煮略熟，勿切，吞下一束，即裹而下，亦妙。
高坡纂异载洪洞韩肃，即忠定公之父也，三岁时，误吞一钉，家人皆惊哭待尽。其祖以神医名，视之曰∶无恙，必待三年，钉乃得出。人莫之信，遂定时日书壁间以俟。但每作腹痛，必绝而复苏，久渐黄瘦骨立。及期谓家人曰∶儿将瘳，势必大作，虽绝勿惧，宜先煮粥食以俟之。既而腹果大痛，一叫而绝，良久吐出，钉脱尽。又复绝，超时始苏，岁余获安，寿七十一卒。
金陵秣陵乡中一人，姓李，号守泉，符水绝妙，远近求无不立效。其法命鲠者坐自己佛堂中，佛前放一盂净水，令亲属往求烧符。用法讫，徐以小 卜之云∶已愈矣。其人归看净水中，所鲠之物在内，随愈。乃亲见者。（《治法汇》。）
景德镇湖田市张姿女名婆儿，因吃 糕被噎而死，气尚未绝，须明日方敛，守尸悲哭。忽闻击户声，问谁人？曰∶我是河里住人，陈曾二也。张曰∶何故夜深相过？曰∶知道婆儿不幸，但扶HT 起坐，将苕帚拍打背三下， 便落腹，可活矣。张启门称谢，了无所见。试用其法，不食顷，女腹如雷鸣，实时安好。迨晓寻访陈曾二，盖七年前溺水而死者，鬼未受生，犹怀恻隐，存心如是，张乃命僧为荐拔之。（《夷坚志》。） 