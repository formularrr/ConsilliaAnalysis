卷三十三・外科  肠痈
       《华佗传》军吏李成若咳嗽，昼夜不寤，时吐脓血。以问佗，佗言君病肠痈，咳之所吐，非从肺来也。与君散两钱，当吐二升余脓血，吐讫自养一月，可小起，好自将爱，一年便健。十八岁当一小发，服此散亦行复瘥。若不得此药，故当死。复与两钱散，成得药去。五六岁，亲中人有疾如成者，谓成曰∶卿今强健我欲死，何忍无急 药，（松之按∶古语以藏为 。）以待不祥？先持贷我，我瘥，为卿从华佗更索。成与之。已故致谯，适佗见收，匆匆不忍从求。后阅十八年成病，竟发无药可服，以至于死。（《三国志》）
薛立斋治金台院佥宪，年逾五十，腹内隐痛，小便如淋，皮肤错纵，而脉滑数，此肠痈也。脉滑数则脓已成，遂以广东牛皮胶溶化，送太乙膏，下脓升许。更以排脓托里药及蜡矾丸而愈。
孙文垣治染匠妇，腹痛两年。或以为寒为热，为气为血，为虫为积，治不效。或与膏药大如斗，贴之，痛益剧，欲去揭之，牢粘不可揭。卧舟中，数人扶之不起。往诊，见其面色苍黑，两手枯燥如柴，六脉皆洪数。（腹痛脉洪数，内痈可知。其得生亦赖此。）问其痛之所在，解衣指示，（痛有定处。）始知膏药牢粘。叩其不能起步之由，乃左脚不可动，动则痛应于心。察其色脉，皆非死候，此必肠痈。左脚不能举动，是其征也。（俗名缩脚肠痈。）与荣卫反魂汤加金银花为君，四帖，酒水各半煎服。一帖痛稍减，二帖下臭脓半桶，病全减，膏药亦不揭自落。四帖完，其妇与匠来谢，并求善后之方。
龚子才治一妇人，腹痛如锥，每痛欲死，不可着手，六脉洪数，此肠痈也。用穿山甲炒、白芷、贝母、僵蚕、大黄，合一大剂，水煎服，脓血从小便处出而愈。
李士材治吴光禄夫人，患腹满而痛，喘急异常，饮食不进。或用理气利水之剂，二十日不效。诊之，脉大而数，右尺为甚。令人按腹，手不可近。曰∶此大肠痈也，脉数为脓已成。用黄 、角刺、白芷之类，加葵根一两，煎一碗顿服之。未申痛甚，至夜半脓血大下，昏晕不支，即与独参汤稍安。更与十全大补，两月而愈。
周汉卿治义乌陈氏子，腹有块，扪之如罂。汉卿曰∶此肠痈也。用大针灼而刺之，入三寸许，脓随针迸出有声愈。（《明史》）
薛立斋诊秀水卜封君，善饮，腹痛便泻，服分利化痰等剂不应。其脉滑数，肤皮甲错，谓此酒毒，致肠痈而溃败也，辞不治。仍服煎剂，果便脓而殁。
孙某治一女子腹痛，百方不效，脉滑数，时作热，腹微急。孙曰∶痛病脉当沉细，今滑数，肠痈也。以云母膏一两，为丸如梧子大，以牛皮胶溶入酒中，并水吞之，饷时服尽，下脓血愈。（《外科心法》）
薛立斋治通府张廷用患肠痈，两月余矣，时出白脓，体倦恶寒，此邪气去而中气虚也。用托里散兼益气汤，徐徐呷之。又令以猪肚肺煮烂，取其汤调米粉煮，时呷半盏，后渐调理而痊。
一男子小腹痛而坚硬，小便数，汗时出，脉迟紧。以大黄汤一剂，下瘀合许，以薏苡仁汤四剂而安。（苡仁、栝蒌各三钱，丹皮、桃仁各二钱。）
一男子患肠痈，脓已成。用云母膏一服，下脓升许，更以排脓托里药而愈。后因不守禁忌，以致不救。
一人患肠痈，伛偻痛不能伸。有道人教以饮纯黄犬血二碗，和白酒服。其人遂饮至四碗，次日下脓血尽而瘳。（《广笔记》） 