卷三十  下疳
       （附钱缚阳）
薛立斋治一小儿，二岁，茎痿湿痒，不时搔捻，茎中作痛，时出白津，以为肝火，用龙胆泻肝汤，六味地黄丸而愈。
一小儿下疳溃烂，发热作痛。一小儿茎中作痛，不时搔捻。一小儿茎中溃痛，小便秘涩，日晡尤甚。一小儿目痒出水，或项间结核，或两眼连札，或阴囊瘙痒。俱属肝火，皆用九味芦荟丸并愈。
万密斋治三府小女，溺出如清水，着肉处溃烂成疮。问曰∶岂女之脏腑坏耶？答曰∶膀胱受五脏之液以藏之，化为溺也。各随本脏之色，青者肝之色也。着处成疮，肝火盛也。火之所灼，则溃烂矣。以导赤散加山栀、条芩、胆草、甘草稍、黄柏为丸，调理五日而安。
立斋治魏户部邦宁子，年十六，鼻眼蚀烂，肝脉弦长，恚怒不息，三年不愈，诸药不应，服芦荟丸半剂顿退，一剂而痊。
一小儿下疳溃烂，爪黑面黧，遍身生疥，此肾经内外疳症，用地黄丸为主，佐以四味肥儿丸而瘥。
邱汝诚治一婴孩，以扇缚其阳茎，肿胀不得脱，号呼欲绝，令汲水掷之于器，惊啼后复故。 