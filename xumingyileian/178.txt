卷二十六・痘证  黑痘
       房玄龄，痘惧黑色，如龙眼大。一老僧见之，惊叹曰∶万龙含珠，今得见矣。
邱琼山七岁，痘亦遍身俱黑，父忧哭。一渔父烛之，跃然曰∶紫垣中辅弼宿，落于此田舍翁家。取笔书辅弼二字于子背上而去。
昔有一儿，痘形俱黑色，在日中视之则黑，以灯照之真红映内。偶遇一僧，不服药，以保元汤浴之，即转红活，后至台辅。
一黑痘，圆明光泽，至浆时，色如紫葡萄，根围血晕微黄色，名为紫袍金带。
万密斋治王氏子出痘，起发时渐变黑，已蔓延一身矣。或谓痘变黑，归肾不治。曰∶黑痘有二症，一则干枯变黑者，此名倒陷，乃邪火大炽，真水已竭，故曰归肾不治。一则痘色变黑，不至干塌，此疫毒之气，所谓火发而熏昧者也。今此正类，乃用当归梢、生地、赤芍、红花以凉血，黄 、人参、甘草以泻火补元气，酒炒芩、连、牛蒡、连翘、升麻以解毒，荆、防以疏表，每剂入烧人粪一钱，连进十三剂，色转红，脓成而靥。
李氏子痘起发时，变黑而干，自发热至今未大便。曰∶此热甚于内，宜急解之。制一方∶麻黄酒蜜拌炒黑、红花子、紫草、人中黄、连翘、酒蒸大黄、烧人粪，煎服。外用胆导法，取下燥矢，痘转红活。后以四物汤去川芎，加紫草、木通、枳壳、生甘草，调理而愈。
黑痘多由疔毒，今入此门者，恐人误认也。
徐氏子十三岁，痘成脓浆，将靥。或谓变黑归肾不可治。视其痘磊落，脓浆饱满，神识清爽，言语清亮，惟大便五日未通。此里实热蒸，故溃烂，其色苍黑，亦正色也，但解里即靥矣。与四顺清凉饮一帖，下燥矢二十余枚，随靥而安。 