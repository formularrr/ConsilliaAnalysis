卷二十七  倦怠欲卧
       徐仲光治一痘后烦热，喘胀便溏，溺赤嗜卧，此暑伤气分，清暑益气汤而愈。
一痘便溏，食少嗜卧，亦脾胃虚也，六君子汤加木香、枣仁而愈。
徐仲光治一痘后嗜卧，烦热喘满，溺赤便溏，时值长夏，脾胃不足之故，用清暑益气汤治。凡痘后倦怠嗜卧，便溏减食，皆由胃虚不能生气，脾虚不能生血，运令不行，化工失职，宜六君子汤加枣仁、木香。
一痘后嗜卧，呼之不醒，昼夜皆然，乃气虚脾弱，清气不能上升也。以五味异功散加归、芍，又与归脾汤愈。
一痘后炎暑嗜卧，怠惰食少，口燥咽干，肌肤枯瘁，乃脾胃虚，元气弱，不能实四肢，育肌肤，而润皮毛也。况值长夏，热伤元气，以补中益气汤合生脉散治之。
万密斋治一小儿，痘后发热不止，食少喜睡，又喜黑暗，乃毒痘内陷也。因问其脓水必清，痂皮必薄。果然不成脓，不结痂，但水出，皮脱而干。曰∶凡痘初出，壮热昏睡，常候也。今既收，则当邪尽正复，热退食加神爽。乃俱不然，不可治也。后忽昏冒死。 