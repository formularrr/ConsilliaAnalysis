卷二十四  喘逆
       张子和治吴产祥之妻，临月病喘，以凉膈散二两，四物汤二两，朴硝一两，作二服，煎令冷服，一服病减大半，次又服之病痊。张曰∶孕妇有病，当十月九月内，朴硝无碍，八月者忌之，七月却无妨，十月者已成形矣。（雄按∶朴硝究宜慎用。）
周仁斋治一孕妇痰喘，用生半夏一钱五分，肉桂、干姜各五分，五味子三分，麻黄二分。先以水煎，后下药，勿令太热，热服其喘即止。（半夏、肉桂皆孕妇所忌，宜酌用。《证治大述》。）
薛立斋治吴江庠史万湖仲子室，二十余，疫疾堕胎，时咳。服清肺解表之药，喘急不寐，此脾土虚而不能生肺金，药复损而益甚也。先与补中益气加茯苓、半夏、五味、炮姜，四剂渐愈。后往视之，用八珍汤加五味、十全大补汤而愈。 